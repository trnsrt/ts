---
layout: post
title:  "Maymunlar Evrenine Hoşgeldiniz"
date:   2022-04-04 17:47:56 +0300
categories: Genel
tags: Yazılar, DeFi
---


Geçtiğimiz [yazıda](/genel/2022/03/30/maymunlar-istilasi.html) başladığımız CryptoPunks'ın haklarının Bored Ape Yacht Club (BAYC) yaratıcısı Yuga Labs tarafından satın alınması hikayesine, Yuga Labs'ın gelecek planlarına bakarak devam ediyoruz. 

## Kısa özet
NFT dünyasının ilk koleksiyonlarından olan ve uzunca bir süre en pahalı koleksiyon olarak adlandırılan [CryptoPunks](https://cryptopunks.app/)'ın (ve kuzeni [Meebits](https://www.larvalabs.com/project/meebits)'in) telif hakları, yakın zamanda koleksiyon değeri CryptoPunks'ı geçen [Bored Ape Yacht Club](https://boredapeyachtclub.com/#/)'ın kurucusu [Yuga Labs](https://yuga.com/) tarafından satın alındı. Konunun tüm detayı bir önceki [yazımızda](/genel/2022/03/30/maymunlar-istilasi.html)... 

## Satın alma sonrası yaşanan olaylar, olaylar... 
Yuga Labs 14 aylık bir proje. Bayrak projeleri BAYC henüz bir yaşına girmedi bile ancak görünen o ki, NFT dünyasının en ağır toplarından biri olmaya aday bir ekip. Projelerinin ve hedeflerinin arkası kesilmiyor. 

|![ape_cookie](/assets/cakes-618102_800.jpg)|
|:--:| 
| *Image by [Michael Baragwanath](https://pixabay.com/users/envasa-679813/) from [Pixabay](https://pixabay.com/)*|

Gelin son bir ayda neler oldu hızlıca bakalım: 

### ApeCoin
17 Mart tarihinde BAYC sahiplerinin [uzunca bir süredir beklediği](https://www.theblockcrypto.com/linked/119966/bored-ape-yacht-club-plans-to-launch-its-own-token-in-q1-of-2022) olay gerçekleşti ve Yugo Labs, [ApeCoin](https://apecoin.com/) isimli tokeni [çıkardı](https://twitter.com/apecoin/status/1504201556165644298) ve BAYC sahiplerine bir airdrop gerçekleştirdi. Ne demek şimdi bu?  

Yuga Labs tarafından çıkarılan ApeCoin, yeni kurulan ApeCoin DAO'nun yönetim tokeni. Bunun dışında Yuga Labs'ın bundan sonra yaratacağı aktivitelerde (birazdan geleceğiz bunlara) alışveriş aracı olarak kullanılmak ve token sahiplerine çeşitli etkinliklere katılım hakkı vermek gibi işlevleri de var. 

|![ape_coin_logo](/assets/apecoin_logo.jpg)|
|:--:| 
| *ApeCoin logosu. Kaynak: [Twitter](https://twitter.com/apecoin)*|

Toplam 1 milyar adet olarak basılan tokenlerin %15'i Bored Ape Yacht Club (ve kuzenleri Mutant Ape Yacht Club ve Bored Ape Kennel Club) sahiplerine airdrop olarak dağıtıldı. Bu dağıtımdan her bir BAYC sahibine 1000 adet ApeCoin düştü. "İyi para mı bu?" İyi de ne demek - müthiş! Gelin bakalım ne anlama geliyor bu airdop:

Bu tip airdrop dağıtımlarında genelde başlangıçta token fiyatı yüksek seyredip kısa süre sonra hızla düşer. ApeCoin'de de benzer şekilde yaklaşık 10 dolardan çıkan tokenlerin bir ara 6 dolara düştüğünü ancak sonrasında trendin aksi bir hareket ile geri toparlayarak 13 dolar seviyelerine geldiğini gördük. Basit bir hesaplama ile bu airdrop, her bir BAYC NFT'si sahibine 130,000 ABD Doları havadan gelen para demek. 2021 yılı Nisan ayında ilk çıktığında bir BAYC NFT'sini 200 dolara alan biri şu an isterse tanesini 300,000 ABD Dolarından satabilmesi yetmezmiş gibi şimdi bir de havadan para geliyor. Bazıları doğuştan şanslı oluyor galiba :)

Bu arada kalan %85 nerede diye soracak olursanız: %47'si yukarıda bahsettiğimiz ApeCoin DAO'nun yöneteceği ekosistemi geliştirme fonuna, %10'u Yuga Labs'a, %8'i ise BAYC kurucularına verildi. %6'sı ise bir vakıfa bağışlandı. Kalan %14 ise 'token çıkmasına yardım edenlere' verildi (burası belirsiz ama bu kadar ünlünün BAYC'leri para vererek aldığını düşünecek kadar saf değilsiniz umarım). 

İşin esprisi bir yana, ApeCoin toplam piyasa değeri 13 milyar ABD Doları seviyesine gelmiş durumda. Bu kadar eder mi gerçekten? Kim bilir? Yuga Labs'ın planları büyük. Gelin devam edelim. 

### Yeni yatırım
ApeCoin'in çıkmasından yaklaşık bir hafta sonra 22 Mart'ta Yuga Labs, 4 milyar ABD Doları piyasa değeri üzerinden tam 450 milyon dolar yatırım aldığını açıkladı. Hem de web3 dünyasının en ağır toplarından a16z önderliğindeki bir girişim sermayesi grubundan. 14 ay önce kurulmuş bir şirket! Peki yatırımcılar neden bu parayı veriyorlar bu kadar yeni ve sadece 46 kişinin çalıştığı bir girişime? Gelecek için tabii. İşte burada da Yuga Labs'ın yeni başka bir projesi göze çarpıyor. 

### Animoca Brands işbirliği
Yuga Labs'in PR aktiviteleri dışında büyümesine katkı veren en önemli konu yaptığı işbirlikleri. Örneğin, Aralık ayında Adidas ile yaptıkları [işbirliği](https://cryptobriefing.com/the-metaverse-is-cool-now-so-adidas-bought-bored-ape-nft/) oldukça konuşuldu. Sonrasında 11 Mart'ta açıkladıkları [Sandbox](https://www.sandbox.game/en/)'ın yaratıcısı olan Animoca Brands [işbirliği](https://twitter.com/BoredApeYC/status/1502056861624946688) ile aslında Yuga Labs'in yol haritası aşağı yukarı ortaya çıkmaya başladı: Metaverse. 

## Yuga Labs ne yapmak, nereye varmak istemektedir?

Yuga Labs kendisini metaverse'in içindeki önemli oyunculardan biri olarak pozisyonlamaya çalışıyor. Bu nedenle yukarıdaki üç gelişmenin (artı bir önceki yazıda bahsettiğimiz CryptoPunks satın almasının) kendi içinde bir tutarlılığı var. Her gelişme, Yuga Labs'in metaverse içinde kendi kendine yetecek büyük bir ekosistem olmasının yolundaki yapı taşları. 

[Animoca Brands](https://www.animocabrands.com/) ile açıklanan işbirliği, [Otherside](https://somethingisbrewing.xyz/) adında metaverse içinde arazi satışı. Proje ile ilgili bilinenler bir [fragman](https://www.youtube.com/watch?v=qt1equGhkQE) 'teaser' film ve projenin KYC isteyen bir [websitesi](https://somethingisbrewing.xyz/). Yuga Labs'ın yatırım turuna çıktığı dokümandan öğrendiğimize göre bu metaverse içerisinde 100,000 parça arazi satılacak. 

&nbsp;

<table><tr>
<td style="width:50%">
<iframe width="224" height="126" src="https://www.youtube.com/fMsfHRtr-8w" frameborder="0" allowfullscreen></iframe></td></tr>
<tr>
<td style="width:50%; vertical-align:top; font: italic">
<p><em>Yuga Labs'in Animoca Brands ile ortaklaşa çıkaracağı yeni proje Otherside'in tanıtım filmi</em></p>
</td></tr> 
</table>

&nbsp;

Bored Ape Yacht Club, Mutant Ape Yacht Club, Bored Ape Kennel Club gibi kendi ürettikleri ve CryptoPunks ve Meebits gibi sonradan satın aldıkları koleksiyonlar dışında, World of Women, Cool Cats, CrypToadz gibi başka koleksiyonlar ile anlaşma yaparak, bütün bu koleksiyon sahiplerini Otherside içinde aktif hale getirecekler gibi görünüyor. Bu alanda bir oyun geliştirmeye çalıştıkları da sızan bilgiler arasında. 

Daha önce de pek çok kez yazdığımız gibi Web3 girişimlerinin başarısının ardındaki en kritik konulardan biri topluluk. Yuga Labs, kendi koleksiyonları ile oluşturdukları 'elit' bir kulübün ardından, ApeCoin ile çok daha geniş kesimlere ulaşmayı ve ApeCoin DAO ile bu geniş kesimden bir topluluk oluşturmayı da başardı. 160 bine yaklaşan üyesi ile Discord'da en kalabalık ve en aktif [grup](https://discord.com/invite/3P5K3dzgdB) Bored Ape Yacht Club bunun örneklerinden sadece biri. 

ApeCoin ise yüksek ihtimalle bu evrendeki tüm alışverişlerde kullanılacak bir kriptopara olacak. Muhtemelen ApeCoin DAO'nun yönetimi altında bulunan 470 milyonun üzerindeki token (şu anki değeri yaklaşık 6 milyar ABD Doları) bu ekosistemi büyütmek için de kullanılacak. Bu arada hemen belirtelim Metaverse'in sahibi ApeCoin değil, Yuga Labs, dolayısı ile Yuga Labs'in yatırımcılardan aldığı 450 milyon doların bir kısmı da kurulacak yeni ortaklıklar için kullanılacak. 

### Sonuç 

Yuga Labs, metaverse alanında şu an yaşanan 'altına hücum' yarışı içinde öne çıkan girişimlerden biri. Web2 dünyasının ağır topu Facebook'un ismini Meta'ya çevirip, sahip olduğu Quest gözlükleri ve milyarlarca doları ile öne geçtiği bu yarışa, Web3 dünyasından gelen bir karşı atak adeta. Tam bir Web3 girişimi olup olmadığı tartışılan ve bu alanda rakipsiz olması nedeniyle kimilerinin eleştiri oklarının hedefi olan girişim, bakalım metaverse dünyasında hayal ettiklerini gerçekleştirerek merkezi yapılara karşı bir rakip olabilecek mi? Hep birlikte göreceğiz. 


---

*Not 1: Bu yazı ilk olarak 4 Nisan 2022'de [BTCHaber.com](https://www.btchaber.com/)'da [yayınlandı(https://www.btchaber.com/maymunlar-evrenine-hosgeldiniz/])*

*Not 2: Tüm yazılara [Yazılar](/articles/) sekmesinden ulaşabilirsiniz*

*Genel not: Bu ve diğer yazılarımızın hiçbiri yatırım tavsiyesi değildir. Özellikle DeFi yani merkeziyetsiz finans sektörünün denetime tabi olmamasından dolayı klasik piyasalara göre çok daha riskli olabileceğini göz önünde bulundurun.*
