**Yeniden başlarken…**

Uzun bir aradan sonraki bu ilk yazımda sizlere, önümüzdeki dönemde paylaşmayı planladığım yazılar ile ilgili küçük bir özet vermek istiyorum. 

### **Neler yaşadım?**

2024 yılının ikinci yarısı, son kitabım 'Sorularla Web3'ün hazırlık çalışmalarıyla geçti. Bu nedenle yazılarıma uzunca bir süre ara vermek zorunda kaldım. 

Yazı yazmanın da bir beyin kas gücü gerektirdiğini ve bıraktıktan sonra tekrar başlamanın zaman geçtikçe daha da zorlaşmaya başladığına inanıyorum. Aynı durumu ilk kitabım 'Sorularla Blockchain' yayınlandıktan sonra da yaşamıştım. Yazmayı ne kadar ertelerseniz araya o kadar 'başka önemli işler' giriyor ve bir süre sonra hepten vazgeçiyorsunuz. İyisi mi olabildiğince arayı kısa tutmalı.

Peki hangi konuda yazacağım? Blokzinciri anlatan ilk kitabımın hemen arkasından o zamanlar alanın en öne çıkan konularından merkeziyetsiz finans (DeFi) üzerine yazmaya başlamıştım; Mart 2020\. Tam da DeFi'nin parlamaya başladığı zamanlar. Sektöre kilitli para 1 milyar ABD Doları'nı geçince vay be demiştik burada bir potansiyel var gibi görünüyor. Sonraki dönemde bu rakamın 200 milyar dolarlara vuracağını (biraz hormonlu da olsa) o günden tahmin edemezdik tabii.

O zaman başlayan DeFi merakı Ocak 2022'de 'Sorularla DeFi' kitabını getirdi. Peki ya sonra? DeFi olanca hızıyla (üstelik bolca olaylı ve krizli olarak) devam etse de merkeziyetsiz dünyanın diğer alanları da yavaş yavaş radarımıza girmeye başladı. NFT'ler ve Metaverse zaten vardı ama DePIN, DeSoc, DeSci hep sonra sonra filizlendi. Yazılar da doğal olarak bu tarafa kaydı. 

“Bu kadar farklı alanda yazdığıma göre artık bunları toplayıp genel bir Web3 kitabı yapayım” dediğimde aradan iki yıl geçmiş ve 2024 yılı ortasına gelmiştik. Bunu derken aslında ne kadar büyük bir yükün altına girdiğimi fark edemediğimi şimdi daha iyi anlıyorum. Elimin altında onlarca yazı vardı ama bir çatı içine yerleştirildiğinde komple bir kitap etmiyorlardı. İşte geçtiğimiz yılın son altı ay, bu boşlukları doldurmakla geçti.

Sonuç olarak ilk iki kitabın aksine 'Sorularla Web3' önceki yazıların toplanmasının yanında yeni yazılmış ve yayınlanmamış pek çok bölüme sahip. Belki de bu nedenle, önceki kitapların aksine içindekileri 'kalın' sayılabilecek 330 sayfaya ancak sığdırabildik. 

### **Peki ya sırada ne var?**

Sorularla Web3’ün içine koymak için farklı pek çok alanı incelerken vaktimi en çok alan konu yapay zeka oldu. Bu konuda önce 2023 yılında üç yazı yayınladım, yetmedi arkasından bir yıl sonra bir yazı dizisi daha hazırladım.

Her ne kadar bu son hazırladığım dizi yayınladığım kitabın içine alınmış olsa da bu yazılardan sadece ilkini bu satırlarda yayınladım. Diğerlerini yayınlamaya içim elvermedi açıkçası. Neden?

Temel neden, yapay zeka konusunu tam olarak anlamadığımı düşünmem. Yazıları hazırlarken harcadığım üç aylık süreye ya da sonrasında kitabın tamamlanma sürecinde geçen dört aya rağmen.

Bu süreç bana benzer bir başka dönemi hatırlattı: Blokzincir ile ilk tanıştığım 2017 yılını. Bu alanda büyük bir potansiyel olduğunu hissettiğim ancak konuyu bir türlü kafamda oturtamadığım o günleri. 

O zamanlar çıkış yolunu; “En iyisi okuduklarımı yazayım; yazmak aslında ne bilip bilmediğini ifşa etmenin en iyi yolu. Böylece ne kadar 'cahil' olduğumu fark ederim ve  anlamak için daha çok çaba sarfederim” demekte buldum. Zaten bu nedenle 'Sorularla Blockchain'in girişine “Bu kitabı kendim için yazdım” cümlesini koydum. Kimileri bunu ukalaca bulsa da aslında o cümleyi koyma nedenim konu hakkında ne kadar bilgisiz olduğumu ve konuyu yazarak anladığımı belirtmek içindi. 

O zaman, şimdi de benzer bir yolu izleyeyim ve öğrenme sürecini sevgili okur ile paylaşayım dedim kendi kendime. Tabii, 2017'den bu yana sekiz yıl geçti, o dönemde izlenen aynı yolu izlemek o kadar da verimli olmayabilir. Zira okuyucuya yapay zeka nedir, prompt engineering nasıl yapılır anlatmak çok da ilgi çekmeyebilir, ayrıca bunu layıkıyla benden çok daha iyi yapmış olan onlarca Türkçe kaynak da var. 

Bu nedenle, yazıları biraz daha bilgi sahibi olduğum Web3 ile yapay zekanın kesişiminde odaklamaya karar verdim. Bu sayede, belki de Web3'ün de en heyecanlı alanlarının birinde potansiyel projeleri erken fark etme fırsatı elde ederiz. 

### **Plan ne?**

Şimdilik planım öncelikle yapay zeka alanında merkeziyetsiz çözümlere gerçekten ihtiyaç var mı sorusuna odaklanmak olacak. Bu konuyu anlamaya çalışırken, merkeziyetsiz çözümler içinde ilgimi çeken projelere 'derin dalış' yaparak sizlere daha detaylı bilgiler vermeyi amaçlıyorum. Plan böyle ama yol üzerinde değişiklikler olur mu onu zaman gösterecek. 

Bu yolculukta bana eşlik ederseniz mutlu olurum. Hep söylediğimiz gibi “Gelecek heyecanlı, hep birlikte yaşayarak göreceğiz".

