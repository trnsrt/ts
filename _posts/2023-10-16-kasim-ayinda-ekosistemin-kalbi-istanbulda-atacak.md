---
layout: post
title:  "Kasım ayında Ethereum ekosisteminin kalbi İstanbu'da atacak"
date:   2023-10-16 18:17:56 +0300
categories: Genel
tags: Yazılar, DeFi
---


Bu yazımızda 13 Kasım haftasında İstanbul'da yapılacak olan Devconnect'e değineceğiz. 

Blokzincir teknolojilerinin temelini oluşturduğu Web3 dünyasının ilerlemesi için birkaç temel koşul var. Bunlardan en önemlisi bu teknolojilerin olabildiğince insan tarafından kullanılması. Şu ana kadar Web3 dünyasının temel büyümesi Ethereum blokzincirinden geldi. (Aşağıda en bilinen kullanım metriği olan kilitli değer miktarı açısından blokzincirlerin bir karşılaştırmasını görüyorsunuz). 

| ![l1-kilitli-miktar](/assets/L1-TVL_v2.png)|
|:--:| 
| *En büyük ekosistemlere kilitli değer miktarı Kaynak: [TheBlock](https://www.theblock.co/data/decentralized-finance/total-value-locked-tvl)*|

İnsanlar tarafından kullanım önemli ancak bu, o kadar da kolay bir süreç değil. Zira genel olarak alıştığımız ve kullandığımız teknolojilerden tamamen farklı bir dünyadan bahsediyoruz. Kullanıcılara değer katacak, onların bu dünyanın nimetlerinden faydalanabilmesini sağlayacak tüm araçların tek tek icat edilmesi gerekiyor. Biz ise henüz daha altyapıların kurulma aşamasındayız. Bu dünyanın inşa edilmesi için her bir taşın tek tek yontulması ve üst üste konması gerekiyor. Burada da en büyük katkı bu sistemleri inşa eden geliştirici ekiplerden geliyor. Geliştirici sayıları olarak ekosistemlerin karşılaştırması ise şu şekilde: 

| ![gelistirici-sayilari](/assets/electric_cap_dev_report_1st_grp_2022-v231014.png)|
|:--:| 
| *En büyük sistemlerin geliştirici sayıları ve gelişimi. Kısaca özetlemek gerekirse: Grafiğin X ekseni ekosistemlerin 2021 yılındaki, Y ekseni ise 2022 yılındaki geliştirici sayılarını veriyor. Grafiği çapraz ortadan bölen kesik çizginin üzerindeki ekosistemler geliştirici kazanmış, altındakiler kaybetmiş anlamına geliyor. Ethereum geliştirici sayısı olarak  neredeyse kendinden sonra gelen üç ekosistemin toplamına eşit.  Kaynak: [Electric Capital Developer Report Ocak 2023](https://www.developerreport.com/)*|

Gördüğünüz gibi Ethereum, akıllı kontrat platformu olarak adlandırılan bu zincirler içinde hem ilk olması hem de olabildiğince geniş bir kesimi kucaklayan nötr yapısı sayesinde hem kullanıcıların hem de geliştiricilerin gözdesi olmuş durumda. 

### Nedir Devconnect? Neden önemli?
İşte akıllı kontrat platformlarının ağır toplarından Ethereum ve onun temel lokomotifi Ethereum Foundation (Ethereum Vakfı), en büyük iki geliştirici konferanslarından birini bu yıl İstanbul'da yapmaya karar verdi[^1]. 13 Kasım haftasında İstanbul'da yapılacak bu bir dizi konferans ve toplantı, ekosistemin dünyada geliştiriciler için bu yıl gerçekleştireceği en büyük etkinlik olacak.

Devconnect etkinliği diğer başka etkinliklerden farklı bir işleyişe sahip. Ethereum'un merkeziyetsiz yapısından da ilham alan etkinlik, tek bir merkezde ya da alanda ve tek bir organizatör tarafından gerçekleştirilmiyor. Evet, Ethereum Foundation herkesin toplanabileceği Harbiye’de bulunan ICC’de (İstanbul Kongre Merkezi) bir çalışma alanı düzenliyor ve buraya yaklaşık 3,000 ile 5,000 arası katılımcı bekleniyor ama bu buzdağının görünen çok ufak bir kısmı. 

Asıl olarak ise ekosistem paydaşları hafta boyunca kendi 1-2 günlük etkinliklerini (çoğu ICC ve yakınlarında) düzenliyor ki toplamda çok daha fazla kişi bu etkinliklere katılıyor. Resmi takvime Devconnect'in etkinlik [sayfasından](https://devconnect.org/schedule) ulaşabilirsiniz[^2]. Bu resmi etkinliklerin yanında [pek çok yan etkinlik](https://cryptoevents.xyz/DevconnectWeek) de topluluk ile buluşuyor. 

Farklı etkinlikler genelde Ethereum dünyasının gündeminde yer alan geleceğe dönük en önemli sorunlar ve bu sorunlara çözüm üretmeye dayanan projeler tarafından düzenleniyor. Etkinliklerin pek çoğu ücretsiz ve etkinlik sayfasına girip kayıt olabiliyorsunuz. Paralı olan etkinlikler ise genelde oldukça ucuz ve öğrenciler için ücretsiz ya da ciddi iskontolu. 

"Bu dünyayı uzaktan izliyorum, ilgimi de çekiyor ama etkinliklere baktım, hepsi ileri seviye imiş, nasıl bu dünyaya adım atabilirim?" diye bir soru aklınıza gelecek olursa; merak etmeyin. Orada da Türk ekosisteminden gönüllülerin organize ettiği [ETHGünü](https://ethgunu.com/) imdadınıza yetişiyor. 

### ETHGünü
ETHGünü 13 Kasım Pazartesi günü, [İstanbul Kongre Merkezi](https://www.google.com/maps/place/Istanbul+Congress+Center/@41.0463638,28.9844293,17z/data=!4m7!3m6!1s0x14cab772bb39b717:0x5488375fff580b2d!8m2!3d41.0463638!4d28.9889354!15sCgxpY2MgaXN0YW5idWySARFjb25mZXJlbmNlX2NlbnRlcuABAA!16s%2Fm%2F0zn1_yz?shorturl=1)'nde gerçekleştirilecek tek günlük bir etkinlik. Türkiye'den öğrenciler, geliştiriciler ve Ethereum'a ilgi duyanlar için başlangıç seviyesinde düzenlenen bu etkinliğin dili Türkçe ve yabancı konuşmacıları dinlemek için simültane çeviri imkanı olacak. Biletler öğrenciler için ücretsiz, diğer katılımcılar içinse 3.3 Euro. 

Etkinlikte kimlerin konuşmacı olacağı [etkinlik sitesinde](https://ethgunu.com/) her gün tek tek açıklanıyor. Şu ana kadar açıklananlar arasında en ağır top ise, Ethereum'un kurucusu ve 'de facto' sözcüsü olan bu dünyanın harika çocuğu [Vitalik Buterin](https://twitter.com/VitalikButerin)! Eminim sadece Vitalik'i görmek ve dinlemek için bile bu etkinliğe katılmak isteyebilirsiniz. (Yanılmıyorsam bu Vitalik'in Türkiye'ye ilk gelişi ve ilk konferansı olacak.)

### Neler yapmalı?
Ethereum dünyasına ilgi duyan ve daha yakından tanımak isteyen biri iseniz bu etkinlikler tam size göre. Gidip, olabildiğince çok insan ile tanışıp, ilgilendiğiniz konularda aklınıza takılanları rahatlıkla sorabilirsiniz. Emin olun, hiç kimse sizi sorularınızdan dolayı yadırgamayacak, elinden geldiğince yardımcı olmaya çalışacak ve  bilmedikleri konularda konunun uzmanlarına yönlendirecek. 

Bunun yanında daha aktif bir rol almak isterseniz, başta ETHGünü olmak üzere hemen hemen tüm etkinlikler gönüllü kabul ediyorlar. Tek yapmanız gereken, [konferans sitesinden](https://devconnect.org/schedule) ilginizi çeken etkinliğin organizasyon sayfasına giderek düzenleyicilerine ulaşmak ve gönüllü olduğunuzu yazmak. (Örneğin, Ethereum Foundation'da bütün etkinliklerden sorumlu kişi olan [Skyler Weaver](https://twitter.com/skylar_eth), kariyerine bir Ethereum etkinliğinde fotoğrafçı olarak başlamış.)

Eğer bu konulara ilgi duyan daha ileri seviye bir kullanıcı ya da geliştirici iseniz, zaten çoktan etkinlikte yerinizi almışsınızdır diye tahmin ediyorum. Eğer almadıysanız, Devconnect sistesinde bulunan [onlarca etkinliğe](https://devconnect.org/schedule) bir göz atmanızı tavsiye ederim. 

### Sonuç
Kripto dünyasının lider ekosistemi Ethereum'un 2023 yılında bir araya geleceği en büyük etkinlik olan Devconnect'in Türkiye'de yapılacak olması, ülkemiz için büyük bir şans. Bu alana ilgi duyan başta öğrenciler ya da genç profesyoneller olmak üzere herkesin bu etkinliklerden maksimum fayda sağlaması, hem kendi kariyer planları hem de ülkemizde ekosistemin gelişebilmesi açısından büyük bir fırsat. Kaçırmamanız dileğiyle... 

---

*Not 1: Bu yazı ilk olarak 16 Ekim 2023'de [BTCHaber'de yayınlandı](https://www.btchaber.com/ekosistemin-kalbi-kasim-ayinda-istanbulda-atacak/)*

*Not 2: Tüm yazılara [Yazılar](/articles/) sekmesinden ulaşabilirsiniz*

*Genel not: Bu ve diğer yazılarımızın hiçbiri yatırım tavsiyesi değildir. Özellikle DeFi yani merkeziyetsiz finans sektörünün denetime tabi olmamasından dolayı klasik piyasalara göre çok daha riskli olabileceğini göz önünde bulundurun.*

---

[^1]: Ethereum'un geliştiriciler için düzenlediği iki büyük konferans bulunmakta. Bunlardan birincisi çok daha merkezi bir yapıda olan [Devcon](https://devcon.org/) - ki bu sene düzenlenmeyecek ve önümüzdeki yıl güneydoğu Asya'da yapılacak.  İkincisi ise ülkemizde düzenlenen Devconnect. 

[^2]: Etkinliklerin listesi sadece [Devconnect](https://devconnect.org/schedule) sayfası ile sınırlı değil. Bunun yanında [web3events](https://www.web3event.org/topic/5#Topic), [Crypto Events](https://cryptoevents.xyz/DevconnectWeek) ve [luma](https://lu.ma/devconnect) üzerinde listelenmiş onlarca etkinlik daha var.

---
