Blok zincir teknolojilerinin en çok etkileyeceği alanın finans olduğundan bahsetmiştik daha önce. Neden?

## Finans dünyası hangi ihtiyaçları karşılıyor özünde?

Çünkü, kişiler gündelik hayatta karşılarındaki kişiyi bir şekilde bildikleri ya da tanıdıkları için al ver yaparak işlerini hallediyorlar. Ancak yüzyüze gelmedikleri bir durumda bu zor, hele dijital dünyada mümkün değil. Zira karşınızdaki kişinin kim olduğunu neye benzediğini bilemiyorsunuz - hırlısı var, hırsızı var. Bu nedenle bize güven teşkil edecek bir aracıya ihtiyacımız var.  

Finans dünyası ise ana amacı analog dünyada başlayıp sonrasında dijital dünyada daha da ağırlık kazanan kişiler arasındaki güven ihtiyacını karşılayan, ve bu ihtiyacı giderdiği için de bireylerden komisyon alan bir dünya.

## Dijital dünya bankaları nasıl etkiledi?

Neden dijital dünya ile birlikte ağırlık kazandı? Çünkü müşteri ihtiyaçları değişmeye başladı. 

Ne demek bu? Bir örnek üzerinden anlatmaya çalışalım: Internet öncesi insanlar haberleşmek için mektup gönderirlerdi. Ama ayda yılda bir, üstelik mektubu yaz, zarfa koy, postaneye git, para öde, sonra bir-iki hafta sonra karşı tarafa ulaşsın. Zor, zahmetli, pahalı ve uzun süren bir işlem. Şimdilerde birisi aklımıza düştüğünde bir email bir whatsapp mesajı işimizi görür hale geldi. Yazıyoruz dünyanın öbür ucundaki arkadaşımıza, dakikalar içinde bize geri dönüyor. O nedenle artık uzak olsun yakın olsun arkadaşlarımızla çok daha sık yazışıyor, hatır soruyor haber iletiyoruz. Eskinin aksine, artık hızlı (anında) ve ücretsiz bir şekilde yapıyoruz bunu, aksi artık kabul edilemez geliyor bize. Teknoloji bizi bir nevi şımarttı, ihtiyaçlarımızı değiştirdi. 

Finans dünyası için de durum benzer şekilde. Eskiden para ile ilgili işlemler için aynı mektup örneğinde olduğu gibi banka şubesine gitmek gerekirdi. Şimdi işlemlerin çok büyük bir kısmı bankadan herhangi bir yetkiliyi görmeden cebimizdeki telefondan yapılıyor. Dijital dünyanın nimetlerinden (hızlı, ucuz) bankalar olabildiğince faydalanıyorlar. Peki bu faydanın ne kadarını müşterilerine yansıtıyorlar? Müşteriler hız konusunda ihtiyaçlarını karşılıyorlar, peki ücretler?

İşte dijital dünyanın ağırlık kazandığı son on yılda bankalar benzer servisleri çok daha ucuza sunmaya başlamışken, kar etme hedefleri olduğu için bu servisler için geçmişe benzer komisyonlar almaya devam ettiler (hatta eskiden havale, EFT için komisyon almazken -ki aslında çok da mantıklı olmayan bu hareketi müşteri kazanma adına yaptılar) yakın zamanda ücret kesmeye başladılar. 

## Blok zincir nasıl bankalara rakip olur?

> Blok zincir teknolojisi, bireylerin dijital dünyada gerçekleştirdiği ticari, ekonomik her tür ilişkide onlara aracılık eden kişi ve kurumları makineler ile değiştiriyor. Makineler derken bilgisayarlardan bahsediyoruz ama aslında onlar sadece bir araç. Aslında bunu yapan yazılımlar ve algoritmalar. 

Blok zincir teknolojileri ilk olarak bankaların sunduğu güven ihtiyacına karşılık verebilecek temel yetkinliğe karşılık verebilir hale geldiler. Bakmayın siz anlatılan onlarca korku hikayesine. Özellikle açık blok zincir teknolojilerinin en olgun hale gelmiş olanı Bitcoin son on yıldır tıkır tıkır işlediği için en azından güvenlik konusunda kendini bir hayli kanıtlamış durumda. 

Bundan sonraki adımda bu teknolojilerin yavaş yavaş bankaların verdiği her tür servise göz dikeceğini görmek kahinlik sayılmaz. 

## Hangi alanlarda rekabet edebilir finans kurumları ile?

Nereden başladı blok zincir bankalar ile rekabete? En basit ve en pahalı servisten. Neydi bu? SWIFT sistemi? Sınır ötesi para transferinin aslında bir yerden diğerine email göndermek kadar basit ve ucuz olmalı. Ama maalesef pahalı (50-100 ABD Doları), uzun süren (bir-iki gün), kimi zaman zor hatta imkansız (sistemsel ya da kanuni sorunlar ya da kullanıcının banka hesabının olmaması gibi nedenlerle). Elbette Bitcoin almak başlangıçta daha zor ve zahmetli ancak elinde Bitcoin olan birinin başka bir ülkedeki bir arkadaşına o parayı göndermesi 10 dakikalık bir süre (ya da çok rahat etmek isterseniz bir saat). Bitcoin çok dalgalı. O zaman sabit para (stable coin) kullanın?

Evet işte en basit ve en pahalı olan hizmet ile başlayan bu "sızma" daha sonra yavaş yavaş diğer alanlara da kaymaya başladı. Henüz emekleme aşamasında girişimler. Örneğin kişilerin kendi kendilerine kredi yarattıkları sistem olan [MakerDAO'yı eski bir yazımızda](/genel/2019/02/15/MakerDAO-kredi-kullaniminda-cigir-acar-mi.html) anlatmıştık. 

## Arkası yarın

Söz yine uzadı ancak şunu rahatlıkla görebiliyoruz. Dağıtık finans (Decentralized Finance - DeFi) olarak da adlandırdığımız [bu hareket hızlanarak devam edecek](/genel/2019/02/14/Blockchain-finans-dunyasini-nasil-etkileyecek.html). Hangi alanlarda neler yapılıyor, sonraki yazılarımızda daha detaylı olarak bu DeFi hareketinin önemli aktörlerine bakacağız... 
