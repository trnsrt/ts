
Gelin bu yazımızda, kurumsal yatırımcıların DeFi dünyasını kullanabilmek için ihtiyaç duyduğu araçlar neler ve DeFi bunların ne kadarını karşılayabiliyor sorularına cevap arayalım: 

## DeFi'ye artan kurumsal ilgisi 
Bu satırlarda geçtiğimiz dönemde kurumsal yatırımcıların DeFi yani merkeziyetsiz finansa ilgisi konusunda birkaç örnek paylaşmıştık. 

2020 yılının Mart ayında yaşanan dibe vurma sonrası önce yatırım fonlarının, daha sonra şirketlerin kripto alanına girdiğini görmüştük. Özellikle Bitcoin alanında yaşanan bu para girişinin sonraki aylarda DeFi'ye doğru aktığına tanık olduk. Öyle ki, bu alanın en önemli metriği olan kilitlenmiş para miktarı, Ethereum ağı için Mayıs 2020'de 1 milyar ABD Dolarını aşınca havai fişekler patlatılırken, şimdilerde bu rakamın 80 milyar ABD Dolarını geçmesini pek konuşan yok. Üstelik, Ethereum'un rakibi olan diğer akıllı kontrat platformları da artık yarışa katıldığı için, toplam büyüklük 112 milyar ABD Dolarını aşmış durumda. 

| ![debank_tvl](/assets/Debank_TVL_210829_800.png)|
|:--:| 
| *Kaynak: [Debank](https://debank.com/ranking/locked_value?chart_date=MAX)*|

Piyasaya yeni yatırımcıların girmesi ile birlikte bu sayıların daha da artması yüksek olasılık. Peki yeni yatırımcılar girecekler mi bu piyasaya? Bunun cevabı muhtemelen evet. Zira, kurumların bu alana girmesinin önündeki en büyük engel regülasyonların netleşmemiş olması idi. Bu nedenle bu alana ilk girenler daha çok küçük fonlar ya da MicroStrategy gibi 'cengaver' oyuncular oldu. (Bu arada MicroStrategy kurucusu ve CEO'su Michael Saylor'un tam bir Bitcoin maksimalisti olduğunu ve satın aldığı BTC'ler ile şirketi bir teknoloji şirketinden bir nevi bir BTC yatırım fonu haline getirdiğini belirtelim). 

Küçük fonların bir nevi 'kafa göz yararak' adım attıkları bu dünyada, artık büyük kurumların da işin içine girmesini sağlayacak gerekli altyapı son aylarda yavaş yavaş oluşmaya başladı. 

| ![foundation](/assets/house-6076880_800.jpg)|
|:--:| 
| *Image by [F. Muhammad](https://pixabay.com/users/artisticoperations-4161274/) from [Pixabay](https://pixabay.com/)*|

### Kurumların nelere ihtiyacı var?

Büyük kurumsal yapıların DeFi'ye girmek için ihtiyaç duydukları hizmetler neler peki? Ethereum dünyası içinde bu tip oyunculara hizmet sunan Consensys'in geçtiğimiz günlerde [yayınladığı raporda](https://consensys.net/reports/defi-report-q2-2021) bu ihtiyaçlar şu şekilde sıralanmış: 

***Güvenlik:*** Risk yönetiminin belki de en önemli parçası ve kurumsal yapıların en temel gereksinimi olan güvenlik. Tam olarak kastedilen ise, 'dijital varlıkların hırsızlığa karşı güvenli bir şekilde saklanması ve çoklu onay olmadan dışarıya çıkışının engellenmesi'. Burada alınabilecek temel tedbirler, özel anahtarların güvenli bir şekilde saklanması (storage) ve bu anahtarların kurtarılmasından (recovery) tutun da çoklu imzaya (multi-sig) kadar uzanan geniş bir yelpaze. Bunun yanında, işlem yapılacak platform ve cüzdan adreslerinin güvenlik taramasından geçirilmesi (whitelist) ya da herhangi bir parti yapılacak işlem adet ve büyüklüklerin sınırlanması gibi ek tedbirler de mevcut. 

***İşlem öncesi uyum:*** Aslına bakarsanız, DeFi'nin kurumsal yapılara en uymayan kısmı burası. Zira DeFi, Bitcoin'in açtığı yoldan ilerleyerek, dileyen herkesin istediği anda dilediği protokolü kullanabileceği bir dünya öngörüyor. Bunu da şifreleme ve blokzincir altyapısı sayesinde sağlıyor. 

Kurumsal yapılarda ise, regülasyonlardan dolayı öyle önüne gelen ile işlem yapmak neredeyse imkansız. Öncelikle bu yapıların kara para aklama kurallarına uymaları gerekiyor.  'Batılı devletler' tarafından ambargo konulan coğrafyalarda bulunanlar ile ya da işlem yapması yasaklanmış partiler ile ilişkiye girmeleri yasak. Bu da yukarıda bahsettiğimiz DeFi'nin temel değer önerisi ile çelişiyor. 

Bu alanda, geçtiğimiz bir [yazımızda bahsettiğimiz](https://www.btchaber.com/defi-de-kurumsallara-karsi-bos-degil/) DeFi'nin en büyük kredi protokollerinden [Aave](https://aave.com/)'nin çıkaracağı [Aave Arc](https://www.theblockcrypto.com/linked/112475/aave-to-launch-institutional-defi-platform-aave-arc-within-weeks) ile, müşterini-tanı prosedürlerinden geçmiş kurumların içeri alınacağı 'temiz havuzlar' oluşturulması ve kurumsalların emrine sunulması gündemde. Bakalım bu tip çalışmalar ne kadar başarılı olacak.

***Emir gerçekleştirme:*** Özellikle büyük miktarlı emirleri gerçekleştirmek kurumlar için başlı başına bir dert. Likidite bir sorun, işlem yapılması için verilen emir ile sonuçta gerçekleşen arasındaki yaşanan kayıplar (slippage), bir de son zamanlarda özellikle Ethereum blokzincirinde görülen işlemin önüne geçme olayları (front-running), dikkat edilmesi gereken konular. Bu tip sorunlar klasik finansta da sıkça görülür ancak DeFi piyasalarının daha henüz yeni gelişmekte olmasından dolayı bu olayların etkileri daha fazla hissediliyor.

***Raporlama ve muhasebe:*** DeFi dünyasının karmaşık yapısı, raporlama ve muhasabe açısından bir kabus yaratıyor desek abartmayız herhalde. Başta Ethereum olsa da onu takip eden onlarca akıllı kontrat platformu, bunların üzerine kurulmuş yüzlerce protokol, DeFi'nin lego benzeri birleştirilebilir yapısı nedeniyle oluşturulan onlarca değil yüzlerce farklı ürün. Yapılan yatırım dışında bir de havadan gelen (airdrop) tokenlar var, onları saymıyorum bile. Bunları anlamak bile bir dert iken bir de onun ötesinden bunu raporlayacak ve muhasebesini yapacaksınız. Bol şans dilerim.

***Portföy takibi:*** Yukarıdaki ihtiyacın bir benzeri yapılan yatırımların oluşturduğu portföyü takip alanında söz konusu. Bu alanda [zapper](https://zapper.fi/), [zerion](https://zerion.io/) ve [debank](https://debank.com/) gibi pek çok çözüm mevcut ancak sürekli yeni çıkan ürünlerin bu sistemlere dahil olmaları zaman aldığı için, toplam resmi görmek her zaman mümkün olmayabiliyor. 

***Araştırma ve analiz:***  Tabii ki en sonunda ya da belki en başında, her geçen gün ortaya çıkan yeni projeleri incelemek, mevcut projelerin gelişimini takip etmek, yapılan ortaklıkları ya da çıkarılan yeni ürünleri denemek ve projelere yapacakları etkilerini kestirmeye çalışmak gibi bir iş var aslında. Hisse senetleri için sadece teknik/temel analiz yapılan o güzel günler geride kaldı; artık bu analizlerin üzerine discord kanallarında ağın toplululuğu nelerden konuşuyor diye takip etmek ve on-chain analiz öğrenip, protokol tokeni üzerinde yapılan işlemleri ve hareketleri takip etmek gerekiyor. 

### Sonuç 

Kripto ve DeFi dünyası, kurumsal firmalar için yeni bir alan. Belki hâlâ pek çok kurumsal yatırımcı 'regülasyonları oturmadı' ya da 'çok fazla risk var' gibi çeşitli bahaneler ile bu alana adım atmaya çekiniyor. Bu alanda, kurumsalların ihtiyaçlarını karşılayacak çözümler gün geçtikçe olgunlaşıyor ve artık kurumların bu alana girmemesi için kullanacağı bahaneler de gittikçe azalıyor. Aman dikkat edin, siz bu bahaneler ile oyalanırken, birileri 'atı alıp Üsküdar'ı geçiyor' olmasın. 
