
Bu dünyada kim olduğumuza dair belgelere hep bir başka bağımsız otoritenin bizi değerlendirmesi ve uygun görmesi ile sahip olduk. Bir ülkenin vatandaşı isek o ülkede yaşabilmek için nüfus cüzdanına sahip olduk, dünyaya seyahat etmek istediğimizde o ülkenin pasaportunu aldık. 

Aynı şekilde, alışveriş yapabilmek için kredi kartı sahibi olmaya çalışırken, kredi kartı şirketlerine (Visa, Mastercard gibi) bilgi vermek ve onların istediği özelliklere haiz olmak şartı ile onların verdiği kartlara sahip olduk.

Yani kendimizi birilerine tanıtırken ya da bir ticari aktivite yaparken hep bir üçüncü partinin bizi onaylamasına ihtiyaç duyduk. Bu çok normal. Zira dünyada milyarlarca insan var, bu insanları tek tek tanımanız mümkün değil. Binlerce sahtekar ve şarlatan var. Nasıl ve kime güveneceksiniz? Birilerinin size bu kişilere güvenmek için bir tescil sistemi getirmesi zorunlu. 

Sonrasında hayatımıza internet girdi ve dijital hayatta da benzer şekilde kendimizi tanıtmak ve kim olduğumuzu gösterecek, bize kredibilite sağlayacak araçlar zorunlu oldu. Alışveriş yapacak ise, kredi kartı şirketleri bu anlamda bize yardımcı olmaya başladı. Sonra her bir siteye girerken, biz olduğumuzu göstermek için o siteden bir kullanıcı adı ve parola almaya başladık, ki kimse bizim adımıza girip oraya işlem yapamasın. 

Ancak bir süre sonra işler karışmaya başladı. Girdiğimiz ya da işlem yaptığımız sitelerin sayıları önce bir kaç tane idi ama kısa zamanda onlarca hatta yüzlerce siteye kullanıcı adı ve parola girmeye başladık. Aynı ad ve parolayı başka sitelerde kullandık, çünkü en nihayetinde insanız, ne kadar farklı parola aklımızda tutabiliriz ki?

Bu kadar çok siteden faklı parolar istenince ve biz bununla baş edemeyince, ağır abiler yardımımıza koştu. Google ve Facebook bize dediler ki: "Sen gel bana, bir kere kaydol, gerisine karışma, istediğin siteye benim araçlarımı kullanarak gir". Oh ne rahat. Aklımızda tutmamız gereken tek şey Google ya da Facebook kullanıcı adı ve parolamız, o kadar. 

Ayrıca sadece parola da değildi istenen bizden. Kendimiz ile ilgili pek çok bilgiyi de vermeye başladık sitelere. Bununla da sınırlı kalmadı, bu siteler bizim yaptığımız her hareketi perde arkasından izler oldular. Ticari olarak normal bir aktivite. Çünkü bizi izleyerek nelerden hoşlandığımızı anlayıp ona göre kendi içeriklerinden (yazı olur, satılacak ürün olur) bizim en ilgimizi çekecekleri bulabilmek ve bize sunabilmek için bunu yaptılar. 

Ama bunun sıkıntıları kısa süre sonra ortaya çıktı. Bir baktık, kullandığımız bir site çökertilmiş ve bize ait bilgiler çalınmış. Şifremiz ve parolamız bir yana, sonuçta onları değiştirirsiniz siteye girip - zaten siteler de bu tip olaylarda gerek kullanıcı adlarını bloke ederek bir nevi size yardımcı oluyorlar. Ama çalınan bilgilerimiz? 

Çalınma bir yana. Bu sitelerin "ticari" amaçlar ile bizim bilgimizi "bizim iznimizi alarak" başkaları ile paylaşmaları?. Gitgide gelişen algoritmalar, güçlenen işlemciler sayesinde, bizi bizden iyi tanıyan ve bizi manipüle etmeye başlayan web siteleri? 2016 başkanlık seçimi sırasında Facebook üzerinden Cambridge Analitica tarafından yapılan kitleleri belli politik hareketlere yönlendirmeler? 

İşte bütün bu yukarıda yazdıklarımız bizim için çok önemli ama birbiri ile çelişkili iki soruyu bir araya getiriyor?
Dijital dünyada kendime ait bilgilerin çalınmasını ya da bana karşı kullanılmasını nasıl önleyeceğim?
Bir yandan da benim ben olduğumu kanıtlayarak dijital dünyada rahatça hareket edeceğim?

Bu iki soru birbiri ile çelişkili çünkü dijital dünyada işlem yapabilmek için kendimi diğerlerine kanıtlamak zorundayım. Aksi takdirde başkası benim adıma işlem yapabilir. Ama öte yandan kendimi kanıtlamak için verdiğim bilgiler benim aleyhime kullanılabilir. Peki kısıtlı bilgi vereyim. Bu belki olabilir? Ama kime vereceğim? Merkezi bir otoriteye mi? Facebook'a mı örneğin? Neler karıştırdığını gördük yukarıda. Nasıl güveneceğim merkezi bir otoritenin yarın öbür gün bu bilgileri benim aleyhime kullanmayacağına, bu bilgileri satmayacağına, beni manipüle etmeye kalkışmayacağına?

Üstelik bir yandan da sadece bilgi vermem de önemli değil. Benim aktivitelerimi de takip etmesin. Zira, Facebook'tan belli sayıda "like" ettiğiniz yazı ve fotoğraflara bakarak sizin hakkınızda kimi sizin farkında bile olmadığınız pek çok bilgiyi alabiliyorlar. Bunu nasıl önleyeceğim?

İşte burada asıl kritik soru çıkıyor: Merkezi bir otorite tarafından onaylanmadan, bilgilerimi kimse ile paylaşmadan ya da takip edilmeden, kısaca ben olduğum anlaşılmadan dijital dünyada kredibilite sahibi biri olarak işlem yapmam mümkün mü? Kendi kendime hiçbir dış otoriteye bağlı olmadan tamamen kendi kontrolümde bir dijital kredibilite yaratabilir miyim?

Bu konu önümüzdeki günlerde en önemli tartışma konularından biri olacak belli ki. Facebook kurucusu Mark Zuckerberg de bu konuda yaptığı yorumda, Blockchain teknolojilerinin Kullanıcı girişi/Kimliği ve Kullanıcı bilgisinin depolanması konusunda kullanım alanı olduğundan bahsetmiş. Örnek olarak da Facebook Connect'in yerini bir gün Blockchain bazlı bir çözümün (eminin Facebook'un kendi Blockchain'i olacak bu) alabileceğini belirtmiş. 

<blockquote class="twitter-tweet" data-partner="tweetdeck"><p lang="en" dir="ltr">Mark Zuckerberg gearing up FB Blockchain. Considers tech use for User Login/Identity and Data storage.<br><br>Though centralization isn&#39;t the definition of decentralization, unless they are really going to give power back to the users and their data to earn.. <a href="https://twitter.com/hashtag/blockchain?src=hash&amp;ref_src=twsrc%5Etfw">#blockchain</a> <a href="https://twitter.com/hashtag/Facebook?src=hash&amp;ref_src=twsrc%5Etfw">#Facebook</a> <a href="https://t.co/DEyHd6n4tC">pic.twitter.com/DEyHd6n4tC</a></p>&mdash; Justin Wu (@hackapreneur) <a href="https://twitter.com/hackapreneur/status/1099341714953781248?ref_src=twsrc%5Etfw">February 23, 2019</a></blockquote>


[![Zuckerberg'in Blockchain Düşünceleri](/assets/zuckerberg_blockhain_400.png)](https://twitter.com/hackapreneur/status/1099341714953781248)

