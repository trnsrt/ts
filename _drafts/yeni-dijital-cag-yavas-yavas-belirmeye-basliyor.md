Gelin bugünkü yazımızda 10 bin metre yukarıdan değişen dünyayı anlamaya çalışalım. 

Bu aralar Twitter'ı takip ederken, sıkça karşılaştığımız bir his var: "Her şey çok hızlı gelişiyor, her hafta yeni bir moda çıkıyor" Birkaç ay önce DeFi konuşuyorduk, sonra NFT çıktı, sonra Metaverse, derken DAO'lar.. Böyle olunca, çıkan her yeniliği moda olarak addediyor ve gelip geçeceğini düşünüyoruz. Gerçekten öyle mi? 

### Nasıl bir süreçten geçiyoruz?
Teknolojinin gelişmesiyle ortaya çıkan dijitalleşme bir kaç on yıldır hayatımızın içinde, bizi fiziki dünyadan dijital dünyaya yavaş yavaş geçiriyor.  İnsanlar değişime ilk aşamada karşı çıkarlar. Bu nedenle değişim ilk olarak eski dünyanın yeni dünyada bire-bir taklidi şeklinde ortaya çıkar. Bu taklitlere yavaş yavaş alışıldığı noktada, bu dünyaya özgü yenilikler yavaş yavaş kabullenilmeye başlar. 

İşte dijitalleşmenin ilk aşamalarında da yaptığımız genel olarak dijital dünyayı taklit etmek oldu. Gazetelerin internet sayfaları baskının pdf kopyası şeklinde idi. Sonrasında, yavaş yavaş haberler kullanıcıların tıklayıp ilgi gösterdikleri alanlara göre daha kişiselleştirildi, arkasından okuyucular yorum yazarak daha interaktif hale geldiler, en sonunda ise bireyler pasif okuyuculuktan aktif haber yaratır hale geldiler. 

### İki kritik dönüm noktası
Yavaş yavaş yaşanan bu dijitalleşme dönüşümünde kimi gelişmeler aslında sürece ciddi şekilde seviye atlattılar. Bu tip seviye atlatan pek çok olay sayılabilir ancak şahsen iki olayın önemli birer dönüm noktası olduğunu düşünüyorum. 

Bunlardan birincisi blokzincir teknolojisi sayesinde bireylerin  dijital dünyada her tür ilişkiye aracılara ihtiyaç duymadan girebilmeleri. Bu sayede, eski dünyadan gelen ve dijital dünyanın en büyük handikaplarından olan 'tanımadığın insanlara güvenme ve ilişki kurma' sorunu çözüldü. 

| ![lifeboat](/assets/lifebuoy-g071a9ee62_800.jpg)|
|:--:| 
| *Image by [Gerd Altmann](https://pixabay.com/users/geralt-9301/) from [Pixabay](https://pixabay.com/)*|

İkinci önemli olay ise 'pandemi' ile insanların birlikte mevcut alışkanlıklarını 'zorla' da olsa değiştirmesi, dijital dünyada bir arada olmanın 'fiziksel dünyada' bir arada olmanın yerine tam olarak geçemese de 'ehven-i şer' (yani yeterince) bir alternatif olduğunu kanıtlaması oldu. Birebir yerini tutamıyor olsa da özellikle zamandan tasarruf sağlaması nedeniyle pek çok insanın fiziksel görüşmeye nazaran tercih ettiği bir yöntem oldu bu. 

İşte blokzincir ile fiziksel dünyaya karşı zayıf karnını sağlamlaştıran dijital dünya, pandemi ile birlikte 'zihinlerdeki bariyerleri' de ortadan kaldırarak, eskiden sadece teori ve hayal dünyasında olan (plaza diliyle konsept aşamasındaki) kimi yenliklerin artık çok daha rahat konuşulabildiği bir yer haline geldi. 

## Peki nedir bu dijital dünya? Fiziksel dünya ile karşılaştırsak?
Peki son zamanlarda moda olan bu kavramların fiziksel dünyada eşi var mı? Malum, hepimiz insanız ve bu yenilikleri kafamızda bir yerlere oturtmaya çalışıyoruz. Var  tabii. Gelin bir zihin eksersizi yapalım: 

Yeni dünya aracılara ihtiyacın azaldığı ve bu dünyada kullanıcıların daha fazla güç ve kontrol istediği bir dünya. Bu nedenle, bu dünyada eski kavramların yenileri ile değiştiğini göreceğiz. Nelerin mi?

- [ ] Para olarak itibari paradan kripto paralara geçeceğiz
- [ ] Finans işlerimizi klasik finans kurumları yerine merkeziyetsiz finanstan yapacağız
- [ ] Fiziki varlık tutmak yerine dijital dünyada varlıklarımız NFT olarak tutacağız
- [ ] Sosyal ilişkilerimizi (iş ile ilgili ya da iş dışı) mevcut sosyal ağlar yerine metaverse ile yürüteceğiz
- [ ] Projeleri artık şirketler yerine DAO'lar götürecek

Yukarıdaki beş konuyu görünce içinizden "hadi canım, uçuyorsun" diye geçirdiniz mi? Öncelikle, yukarıda bahsettiğim bugünün kavramlarının (yani itibari para, klasik finans kurumları, fiziki varlıklar, sosyal medya ya da şirketler) ortadan kalkmayacağını belirtelim. Mevcut fiziki dünya oyuncuları aynı kalacak belki bir miktar büyüyecekler bile ancak büyüme (daha doğrusu patlama) yukarıdaki bahsettiğimiz yeni alanlardan gelecek. Nasıl 10 yıl önce dünyanın en değerli on şirketi içinde bir teknoloji şirketi varken bugün neredeyse tamamı teknoloji şirketi oldu ise benzer bir değişimi önümüzdeki on yılda da göreceğiz. 

### Her şey güllük gülistanlık mı?
Tabii ki hayır. Yukarıda bahsettiğimiz vizyonun önünde pek çok engel var. Bu engeller sonucu değiştirmeyecek belki ancak sürecin ne kadar uzayıp kısalacağı konusunda belirleyici olacaklar. 

Engellerin en büyükleri, fiziki dünyadaki devletlerin bu dünyaya geçişi ne şekilde denetleyecekleri olacak. Bakın, bu dünyayı ne kadar denetleyecekleri demiyorum, açıkçası bu neredeyse imkansız bir istek olur. Fiziki dünyadan bu dünyaya geçişi denetlemek bile başlı başına altından kalkması zor bir görev olacak. Burada yönetimler ya vatandaşlarını düşünerek onların bu nimetlerden olabildiğince faydalanmalarını sağlayıp, bu alanda ülkelerinden çıkan girişimleri destekleyerek yaratılan katma değerin olabildiğince ülkede kalmasını sağlayacaklar... ya da Çin benzeri yasakçı bir zihniyete bürünecekler. Dileriz tüm ülkeler ilk yolu seçerler. Blokzincir alanında İsviçre, Singapur gibi 'akıllı' olarak adlandırılabilecek ülkelerin ilk yolu seçmiş olmaları umut verici bir gelişme. 

İkinci büyük engel ise fiziki dünyanın egemen güçlerinden Facebook ve Microsoft gibi merkezi yapıların bu dünyada da egemen olma çalışmaları. Biliyorsunuz Facebook'un Meta hamlesinin hemen arkasından Microsoft'un CEO'su da bu alanda yoğunlaşacaklarını açıkladı. Bu iki kurumun da özellikle metaverse konusunda Oculus ve Xbox gibi donanıma yaptıkları ciddi bir yatırım sonucu ulaştıkları bir bilgi birikimi var. Buna sahip oldukları ciddi maddi gücü kattığınızda yarışta avantajlı olduklarını düşünebilirsiniz. Bunun sakıncası ne? Facebook'un geçmişte Cambridge Analitica skandalını takip edenlerin bildiği kullanıcı bilgilerinin yanlış şekilde kullanılmasından tutun, kendi sistemleri üzerine kurulu her tür girişimin ayaklarının altındaki halıyı bir geçede çekerek onları ortada bırakması gibi pek çok konuda sicili bozuk. 

Bu merkezi yapılara karşı alternatif nedir? Merkeziyetsiz yapılar mı? Tam olarak kestirmek güç, ancak merkeziyetsiz finans alanındaki girişimlerin açık yapıları ile son bir yıl içinde geldikleri nokta, gelecek için ümit verici. 

## Sonuç 
Bütün sürece yukarıdan baktığımızda aslında gördüğümüz, teknolojinin hayatımıza girmesiyle yavaş yavaş hissetmeye başladığımız dönüşümün, bundan sonra ne yöne hareket edeceğinin belirtileri aslında. Şu an böyle haftada bir çıktığını düşündüğümüz bütün bu konular, aslında önümüzdeki on yıl bizim gündemimiz olacak. O nedenle, "yarın nasıl olsa yeni bir trend çıkacak" diye düşünmeyip, bu konuları iyi anlamak önemli. Önümüzdeki yazılarda bu konulara daha sık eğilmeye çalışacağız. 
