- **Toptan veri satışı**: Veri satışı konusunu kavramak başta zor gelebilir. Belki şu şekilde düşünmek bize yardımcı olabilir: Bize 'ücretsiz' olarak sunulduğunu sandığımız hemen hemen her Web2 uygulaması aslında bizim verimizi satarak para kazanıyor ve dünyanın en çok para kazanan ve en değerli şirketleri arasında tepede yer alıyorlar. Dolayısıyla veri satışı çok ama çok büyük bir alan. DePIN içinde ön plana çıkan girişimler ise kişisel verilerden ziyade, genel kullanım amaçlı verileri toplama ve satma konusuna odaklanmışlar. Ön plana çıkan girişimler, (yukarıda da  bahsettiğimiz) haritalar ve özellikle telefonları sensörlerini kullanarak navigasyon benzeri hizmetler sunuyorlar. Bu alanda özellikle ileride yapay zekanın da yardımı ile sensörlerin ürettiği verinin oldukça değerli veri setleri haline getirilmesi mümkün.

- **Hizmet pazar yerleri**: Burada öne çıkan konu, özellikle veriye dayalı her tür fiziki dünya hizmetinin merkeziyetsiz olarak verilmesi. İlk akla gelen örneğimiz de Uber. Temel işlevi şoförler ile kullanıcıları bir araya getirmek olan Über yaptığı bu basit aracılık hizmeti karşılığı ciddi bir komisyon kesen bir Web2 şirketi. Bu alandaki girişimler, sahiplik ve kontrolü lokal operatörlere geri vermeyi hedefliyorlar. Bir başka örnek, özellikle Web3 alanında önemli bir alan haline gelmeye başlayan güvenlik (audit) hizmetlerinin, merkezi kurumlar yerine geliştiriciler ve bağımsız aracılar tarafından verilmesi olarak görülüyor.
  
- **Dikey reklam ağları**: Özellikle verinin sahipliğini ve kontrolünü kullanıcıya bırakan DePIN reklam ağları, müşteri verisi ile ayakta kalan klasik ağlara rakip olmayı hedefliyor. Bunu başarabilmek için özellikle büyük pazarlarda viral kampanyalar ile kullanıcılara ulaşıyor. Bu kullanıcılardan özellikle mobil telefonlar aracılığıyla aldıkları verileri (örneğin sağlıklı yaşam için adım sayıları gibi) anonim hale getirip uygun reklamları sunuyorlar. 

- **Enerji hizmetleri**: Şimdiye kadar saydığımız alanlar içinde DePIN'in tekelleşme ve kanuni regülasyonlar nedeniyle belki en zorlandığı alan enerji. Bu alanda yeşil enerji üretimini finanse etmekten, sanal güç üreticilerine kadar geniş bir kesimde çalışan girişimler için önlerindeki yol oldukça uzun görünüyor. 

### Blokzincir ve kripto nerede devreye giriyor?

Blokzincir ve kripto dünyasının parası olan tokenler merkeziyetsiz yapıları nedeniyle DePIN dünyasının vazgeçilmez parçaları olarak görünüyor. Yukarıdaki saydığımız tüm girişimlerin token kullanmasının temel birkaç sebebi var. Bunların başında, elbette tokenlerin verilen hizmetin ödemesinde kullanılması geliyor. Blokzincir, pek çok farklı piyasa katılımcısı arasında mutabakat sağlayacak global bir ortak defter fonksiyonunu üstleniyor. Daha da önemlisi, ciddi kapital gerektiren bu hizmetlerin tokenler sayesinde topluluk tarafından kitle fonlaması yoluyla finansmanı sağlanıyor. 

DePIN alanında öne çıkan blokzincir ağının Solana olduğunu görüyoruz. Özellikle [Render](https://rendernetwork.com/), Helium ve Hivemapper gibi data yoğun girişimler, düşük işlem ücreti ve yüksek işlem kapasitesi nedeniyle bu ekosistemi tercih ediyorlar. Blokzincir üzerinde önemli bir değeri üzerinde taşıyan Ethereum ağının ise, üzerine kurulu ikinci seviye çözümler ile bu yarışta yer almaya çabaladığını görüyoruz. Burada, özellikle Ethereum'un güvenliği ile birlikte Solana'nın işlemcisini[^2] kullanan Eclipse önümüzdeki dönemde ilgi çekebilecek bir çözüm. Bunların dışında direkt olarak DePIN için kurulmuş [peaq](https://www.peaq.network/) benzeri birinci seviye blokzincirler de mevcut.  

### DePIN'in sorunları 

Kulağa hoş gelse de oldukça zor bir sorundan bahsediyoruz. Zira burada söz konusu olan blokzincir ağlarının temeli olan yazılımlar değil; öyle olunca işler daha kolay. Yazılımı geliştirmek zor ancak sonrasında dağıtımı maliyetsiz. Burada bahsettiğimiz fiziki olarak ekipmanların dağıtık bir şekilde konumlanması. Burada dağıtık olmaktan kastettiğimiz, donanımların merkeziyetsizlik gereği ayrı lokasyonlarda olmasının yanında, veri akışını sağlamak için bizzat farklı noktalarda olması. İşin içine donanım girdiğinde hem ciddi bir ilk yatırım maliyeti hem de (kimi zaman) sürekli bir operasyonel maliyetten bahsediyoruz. 

Token sistemi özellikle kullanıcı/yatırımcılarının katlandıkları ilk yatırım maliyetini karşılama konusunda yardımcı oluyor ama burada da sıkıntılar var. Tokenler aynı zamanda operasyonel maliyetleri karşılamak için de veriliyor. Burada sürdürülebilir bir yapı oluşturmak kolay değil. Yeterince token dağıtımı yapılmaması durumunda altyapıyı sağlayanların ilgisi kaybolabiliyor. Fazla token dağıtımında ise token adedindeki artış (bir nevi enflasyon gibi) değere negatif etki yapıyor. Bir yandan da, ikincil piyasalardaki hareketlilik yatırımın öngörülebilirliğini zorlaştırıyor. 

### Gelecekte bu alanda bizi neler bekliyor?

DePIN benzeri fiziki altyapıyı içeren alanların gelişmesi için onlarca yıla ihtiyaç var. Öncelikle bu alana olan ihtiyacın daha netleşmesi ve elle tutulur hale gelmesi gerekiyor. Sonrasında, şu ana kadar yapılan girişimlerin tecrübelerinden yararlanılarak doğru modellerin oluşturulması şart.

Daha kısa vadede ise, özellikle yapay zeka alanındaki gelişmelerin DePIN alanının önünü açması muhtemel görünüyor. Şu an için yapay zekanın önündeki en büyük kısıtlardan biri, algoritmaların işlemci gücü ihtiyacı. Merkeziyetsiz yapay zeka çözümleri bu alanda merkezi çözümler ile yarışabilirler[^3].

### Sonuç
DePIN, ideal olarak güzel, uygulama olarak oldukça zor, yapay zekanın gelişmesi ile birlikte daha hızlanması beklenen, ama gerçekten hayatımıza girebilmesi için daha birkaç (on?) yıl beklememiz gereken bir alan. Yine de enseyi karartmaya gerek yok, zira bundan birkaç yıl önce yapay zekayı duyanların sayısı bir elin parmaklarını geçmezken, artık sokaktaki simitçi ile bile bu konuyu konuşabilir hale geldik. Dolayısıyla bu alanı yakından takip etmek, gerek yatırımcı gerekse kullanıcı olarak bizlere fayda sağlayabilir. 

---

[^1]: Bu altı bölümün isimleri, bu yazının da esin kaynağı olan ve DePIN üzerinde şu ana kadar yayınlanmış en kapsamlı rapor olan Messari'nin [State of DePIN (2023)](https://messari.io/report/state-of-depin-2023) raporundan alındı. Raporda bahsedilen girişimlerin tokenları ise şu şekilde FIL, RNDR, TAO, AR, AKT, HNT, LPT, IOTX, MOBILE, HONEY, OLAS, DIMA ve WIFI. 

[^2]: Ethereum'u çalıştıran işlemciye Ethereum Virtual Machine, kısaca EVM, Solana'yı çalıştıran işlemciye ise Solana Virtual Machine (SVM) denmekte. 

[^3]: Merkezi çözümlerin yapay zekanın sorulan soruyu hazmedip çıktı oluşturmak için gerekli olan işlemci gücünü tek başlarına yapmaları için çok büyük bir işlemci (CPU) gücüne ihtiyaçları var. Merkeziyetsiz çözümlerin bu işlemleri zincir üzerinde yapabilmeleri de maliyet nedeniyle şu an için imkansız. Bu da akıllı kontratların bu tip çözümleri kullanmasını mümkün kılmıyor. Herhangi bir modelin ürettiği sonucun sıfır bilgi kanıtı (zk - zero knowledge) sistemler aracılığıyla 'doğru olduğunun' teyid edilebildiği noktada bu sonuçların off-line olarak kullanımı mümkün. Bunun için de gerekli teknolojinin geliştirilerek sıfır bilgi kanıtı oluşturma maliyetlerinin düşmesi gerekiyor. 
