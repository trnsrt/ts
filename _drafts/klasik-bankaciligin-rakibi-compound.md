Günümüzde klasik bankacılık için pek çok rakip çıkıyor. Özellikle Avrupa ve Amerika'da Neo-bank denen yeni oluşumlar var. Bunlar mevcut bankacılık hizmetlerini çok daha ucuza veriyorlar. Neden? Çünkü klasik bankaların geçmişten gelen artık kemikleşmiş maliyetlerinin hiçbirine sahip değiller. 

Kripto dünyasında da benzer şekilde DeFi hareketi bu anlamda yeni alternatifler sunuyor. Henüz çok küçük ve deneyseller. Ama belli bir potansiyel sağlayacakları kesin. Gelin bugün bu alandaki ilginç yapılardan Compound'a bakalım: 

Compound klasik bankacılık sisteminin bir alternatifi. En basit tarifi ile bankacılık mevduat sahiplerinin yatırdığı paraların ihtiyaç sahiplerine kredi olarak verilmesi. Mevduat ile kredi arasındaki faiz de bankanın kar marjı (spread). 

İşte, Compound'da da benzer şekilde bireyler ellerindeki paraları mevduat olarak yatırıp faiz alıyorlar. Bu faizin bir miktar fazlasına ise ihtiyacı olan bireyler bu kripto paraları kredi olarak alıyorlar. Bu "bir miktar fazla" Compound'un bu işten aldığı komisyon. Bankalara göre çok daha az. 

Peki bankacılığın meşhur olayı "alacak riski" nasıl bertaraf ediliyor? Diğer DeFi projelerine (örneğin MakerDAO) benzer şekilde kredi alanın belli bir kripto parayı teminat olarak yatırması gerekiyor. 






