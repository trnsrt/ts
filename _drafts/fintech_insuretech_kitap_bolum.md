Selim Yazıcı tarafından hazırlanan kitap için gönderilen bölüm... 
Kitap_bölüm
### Giriş
Blockchain teknolojisinin ilk ve en yaygın kullanım alanının finans olacağı yıllardır konuşulan bir konu idi. Son gelişmelere baktığımızda bu tahminlerin doğru çıktığını görüyoruz. En yaygın blockchain temelli uygulama olan Bitcoin kripto parasının çıkışının üzerinden 10 yıllık bir süre geçti. Bitcoin'i örnek alarak gücü aracılardan (yani finans kurumlarından) alıp kullanıcılara taşımayı amaç edinen girişimler DeFi (Decentralized Finance) yani merkeziyetsiz finans hareketi altında toplandılar. 2017 yılında itibaren ortaya çıkan bu girişimlerin, üç yıl süren çeşitli denemeler sonrası ortaya çıkardıkları ürünlerin tüketici tarafından kabul gördüğü, 2020 yılının yaz aylarında bu alanda yaşanan talep patlamasıyla kanıtlandı. 

Bu bölümde önce finans kurumlarının dijitalleşme sonrası artırdıkları işlem hacimlerinin, Blockchain temelli teknolojilerin çıkışı sonrası neden tehdit altında olduğuna değineceğiz. Sonrasında ise DeFi ne demek, temel prensipleri ne, hangi sorunlara çözüm buluyor sorularını yanıt aradıktan sonra şu an için en popüler DeFi uygulamaların finansın hangi alanlarda hizmet verdiklerine bakacağız. 

Bu yazı 2020 yılının Ekim ayında yazıldı. DeFi sektörünün baş döndürücü hızı nedeniyle, siz bu yazıyı okurken muhtemelen daha pek çok girişim pek çok farklı alanda daha büyük hacimlere ulaşmış olacak. Belki de bu yazıda okuduğunuz birkaç girişim DeFi sahnesinden silinecek. Gerçekleşeceğine emin olduğumuz tek öngörü ise bir "roller-coaster" gibi hareket eden DeFi alanında daha çok iniş ve çıkış göreceğimiz. 

### DeFi'nin köklerine Blockchain üzerinden bir bakış... 

Blockchain bağımsız, birbirinden uzak binlerce noktanın, ortak hareket edebilmesi sağlayan teknoloji. Bu da dijital dünyada başkaları ile ilişki kurabilmek için ihtiyaç duyduğumuz aracılara olan talebi ortadan kaldırıyor. Blockchain teknolojisi ile ilgili detaylı bilgiye Ahmet Usta'nın bölümünde göz atabilirsiniz. 

Blockchain teknolojisinin gündelik hayata yansımasını henüz kısıtlı olarak görüyoruz. Bu da normal. Her tür teknolojinin ilk çıkışından geniş kitlelerce adaptasyonu aşama aşama geçilen bir süreç. En nihayetinde bu teknolojinin temelini oluşturan ve aynı zamanda şu ana kadar en olgunlaşmış ve yaygınlaşmış kullanım ürünü olan Bitcoin'in çıkışı 2009 yılına dayanıyor. Bu yolda daha alacak çok yol ve yenecek çok fırın ekmek var. 

Blockchain ile ilgili şimdiye kadar yapılan değerlendirmelerde, bu teknolojinin en çok etkileyeceği alanın finans olduğu tahmin ediliyor idi. Çok da haksız sayılmaz bu öngörüler. Neden? Gelin kısaca yaşananları özetleyelim:

### Fiziksel dünyadan dijital dünyaya geçişte Blockchain'in finans sektörüne etkisi 

Finans sektörünün temeli güvene dayanıyor. Birbirini tanımayan ya da birbirine tam olarak güvenmeyen birey ve kurumların aralarındaki işlemlerin gerçekleşmesine parasal açıdan yardımcı oldu finansal kurumlar. 

Yüzyıllardır fiziksel dünyada finans kurumları tarafından başarı ile sürdürülen bu aracılık hizmeti dijital çağa geçiş ile birlikte ciddi bir patlama yaşadı. Zira dijital çağ bireyler ve kurumlar arasındaki fiziki bariyerleri ortadan kaldırarak ticari ve parasal ilişkilerin kat be kat artmasını sağladı. Üstelik eskiden ikili ilişkilerde kişiler arası fiziki temas güven yaratıcı bir işlev görürken, dijital dünyada bu eksiklik nedeniyle bir aracıya olan ihtiyaç daha da arttı. 

Ancak dijital dünyanın gelişi ile birlikte parlayan finans dünyası için her şey toz pembe değil. Zira dijitalleşme aynı zamanda teknolojik olarak çok hızlı bir ilerleme ve rekabet artışı getirdi.  Bu kitapta diğer bölümlerde sıkça gördüğünüz Fintech alanındaki teknolojik yenilikler tüketicinin hayatını kolaylaştırdığı gibi aynı zamanda önüne çok farklı seçenekler ve fırsatlar koyuyor. 

Bu bölümdeki konumuz olan Blockchain'e dayanan teknolojiler ise yukarıda bahsedilen Fintech alanındaki gelişmelerden farklı olarak finans sektörünü temelden etkileme potansiyeline sahip. Temel derken ne kastediyoruz, gelin hep birlikte bakalım:

### Fiziki varlık, dijital varlık farkı

Finans sektörünün en büyük hizmetinin güven olduğundan söz ettik az önce. Bu güven en temelinde müşterinin fiziki ve dijital varlıklarının emanet alabilme özelliği olarak kendini gösteriyor. Binlerce milyonlarca insan ve kurum ellerinde tutmak istemedikleri ya da tutamadıkları varlıklarını finans kurumlarına emanet ediyor ve bu varlıkları bir başkasına transfer etmek istediklerinde yine finans kurumlarının sağladığı hizmetlerden faydalanıyorlar. 

Neden bu kadar insan bu varlıkları ellerinde tutmak istemiyorlar ya da tutamıyorlar?

Fiziki varlıklara baktığınızda bu soruyu yanıtlamak çok kolay: Bu varlıkları evinizde, işyerinizde tutmanın büyük riski var - bu varlıkların güvenliği için harcayacağınız para nedeniyle elde tutmanın astarı yüzünden pahalıya gelebilir. 

Dijital varlıklarda durum bir parça daha karışık. Öncelikle, dijital dünyanın 1 ve 0'dan oluşan dizinler olduğu düşünülürse, herhangi bir dijital ürünün en büyük zorluğu kopyalanabilir ve çoğaltılabilir olması. Bu nedenle herhangi bir dijital ürüne değer atfedebilmek kolay değil. 

Dijitalleşmenin hayatımıza girmesi ile yaşadığımız fiziki dünyadaki varlıkların dijital dünyaya aktarılması oldu. Bu aktarımda da finansal kurumlar en büyük rolü üstlendiler. Neden? Herkes tarafından güvenli oldukları kabul ediliyorlar. Neye dayanarak? Kanun uygulayıcılarının denetiminde onların koyduğu kurallara uydukları bilindiği için.

İşte bu nedenle birey ve kurumların dijital dünyadaki varlıkları finansal kurumlar tarafından tasdik edilen, saklanan, transfer edilen 1 ve 0'lar oldular. Finansal kurumlar dijital dünyanın muhabesebecisi olarak taraflar arasında kritik bir görevi yerine getirdiler. 

### Dijitalleşme sonrası gelen Blockchain'in finans dünyasına etkisi

Peki ya bu birey ve kurumlara bu dijital varlıklara tamamen sahip olma ve dilediği zaman dilediği kişi ve kuruma transfer edebilme hakkı verilse?

İşte Blockchain teknolojisi dijital dünyadaki muhasebecilik görevini finansal kurumlardan alıp topluma vererek bu kurumların en temel varlık nedenlerinden biri olan güven fonksiyonunu onların ellerinden almaya aday.  

Yukarıda bahsettiğimiz dijitalleşmenin gelişiyle başlangıçta bireylerin ihtiyacı olan dijital varlığa sahip olma (elinde tutma, kaydetme) ve onu transfer edebilme temel ihtiyaçları karşılayan finans sektörü şimdi üç kulvardan tehdit halinde. Nedir bu üç kulvar derseniz, basitleştirilmiş olarak bir bireyin finansal ilişkide bulunduğu üç grup üzerinden bakalım: 

Birey - birey (kişisel para transferi)
Birey - ticari işletme (hizmet  ya da ürün karşılığı ödeme)
Birey - devlet (vergi ve ceza)

Dijitalleşme yukarıdaki üç alanda işlem hacimlerini patlatıcı bir etkiye sahip oldu - ve bu patlamada aslan payını da banka ve benzeri finans kurumları kaptılar. Eskiden para göndermek için banka şubesine gitmek bir zulümken, şimdi elimizdeki cihazlar ile dakikada bir ödeme yapabiliyoruz. Benzer şekilde online ürün almak ya da elektrik, su faturası ödemesi artık saniyeler sürüyor. Devletler de bu alanda vergi toplama ya da ceza ödeme konusunda vatandaşlara her tür ödeme alternatifini sunuyorlar. Tabii hepsi bankalar aracılığıyla ve bir komisyon karşılığı. 

### Finans kurumlarının temeline üç koldan yapılan atak

Ancak bankaların komisyon karşılığı yüksek kâr ile işlem yaptıkları dönemlerin artık yavaş yavaş sonuna gelmeye başladık. Rekabetten söz etmiyorum, o artarak sürüyor. Daha temel olarak bu kanalların altı oyulmaya başlandı. 

#### Bireyden bireye ödemelerde kripto paralar
Bireyden biriye transfer konusunda, Blockchain teknolojisi dijital dünyadaki kopyalanabilirliğin önüne geçip dijital varlıkları sınırlı hale getirmeyi başararak bu alanda finansal kurumların şimdiye kadar oluşturduğu kalın finansal surların içinde ufak da olsa bir delik açtı. Bunun ilk gerçek yaşam kullanım örneğini Bitcoin gibi dijital olarak değer saklayabilen ve transfer edilebilen pratik ve kullanılabilir bir kripto para ile görmeye başladık.

#### Alışveriş ödemelerinde teknoloji devleri
Hizmet ve ürün karşılığı dijital dünyada yapılan işlemlerde Blockchain teknolojisini kullanan pek çok yeni girişim olsa da, bu alanda çığır açacak insiyatifi Libra projesi ile Facebook gösterdi. Neden önemli Facebook? Şöyle düşünün: Ödeme kullanılabilecek herhangi bir kredi kartı ya da banka hesabını kullanan bir tüketici kaç farklı kart ya da hesap kullanabilir? Onlarca. Bu ticari bir işletme için yapacağı tahsilatlarda aracılara ciddi bir komisyon ödemesi demek. Peki, bu ticari işletme Facebook kullansa? Unutmayın "herkesin bir Facebook hesabı var".  Facebook hepimizin cebinde - herkese ulaşıyor, hepimize dokunuyor. Bırakın Türkiye'yi, dünyada 2.7 milyar insana ulaşıyor. Getireceği ödeme sistemleri ile bu müşterilere ulaşmaya çalışan ticari işletmeleri ekosistemi altına alması ne kadar zor olabilir?

Benzer şekilde Facebook'un kurduğu Libra konsorsiyumunda yer alan dünyanın en önemli para transfer aracılarından PayPal, Ekim 2020 yılı içinde [kripto paralar ile ödeme almaya başlayacağını söyledi](https://www.bbc.com/news/technology-54630283). Libra konsorsiyumundan bir süre sonra çıkan PayPal'ın yakın zamanda Libra benzeri kapalı bir dijital para kuracağını söylemek kahinlik olmaz. Zira 300 milyon kullanıcı ve 28 milyon ticari işletmeyi zaten ekosisteminde tutan bir güç, neden bu ekosistemi kendi kapalı sisteminde tutup sağmasın?

Tabii, yalnızca finansal kurumlar değil Facebook'tan korkan. 2.7 milyar insanı eline aldığını gören Merkez Bankaları da bunu kendi ekonomik politikalarını tehdit eder gördüler. İşte bu nedenle, Libra açıklamasının hemen ertesinde [Fransa Maliye Bakanı çığlığı bastı](https://www.marketwatch.com/story/french-finance-minister-says-libra-should-not-be-allowed-in-eu-2019-10-09#:~:text=BRUSSELS%20(AP)%20%E2%80%94%20The%20European,Bruno%20Le%20Maire%20said%20Wednesday.). Amerika Birleşik Devletleri kongresi Mark Zuckerberg ve Libra projesinin başı David Marcus'u neredeyse haftada bir sorgulamaya başladılar. 

#### Ve merkez bankaları
ABD (ve kısmen Avrupa Birliği) global finans sistemin ağırlıklı sahibi olarak ([dünya ticaretinin %80'inin ABD Doları ile gerçekleştiğini](https://www.swift.com/sites/default/files/documents/swift_bi_currency_evolution_infopaper_57128.pdf) hatırlatalım) bu egemenliklerinin devamı için Libra benzeri Blockchain tabanlı merkeziyetsiz insiyatiflere reaksiyoner olarak bakıyorlar. Ancak öte yandan, dünyanın diğer tarafından ekonomik bir güç olmayı hedefleyen Çin ise Libra projesine tepkisini, üzerinde yıllardır [üzerinde çalışmakta olduğu Merkez Bankası Dijital Parası](https://boxmining.com/dcep/#:~:text=What%20is%20DCEP%3F,Bank%20of%20China%20(PBoC).) projesinde [gaza basarak](https://www.bloomberg.com/news/articles/2020-09-08/how-china-is-closing-in-on-its-own-digital-currency-quicktake) gösterdi. 

Merkez Bankası Dijital Paraları, merkez bankalarının halk ile direkt iletişime geçebilme özelliğinden dolayı ülkeler tarafından üzerinde hassasiyetle durulan bir enstrüman. Merkez Bankası'nda bir hesap açmak suretiyle vatandaşa dokunmanın ne gibi faydası olabilir? Öncelikle, vergi, ceza tahsilatı gibi konularda bankalara ödenen komisyon ya da kullandırılan likidite gibi somut ancak ufak faydaları var devlet için - ancak bu böyle bir projeyi geliştirmek için yeterli olmayabilir. Zaten bankalar gerekli teknolojik altyapı yatırımlarını yapmış olduklarından devlet için en kârlı olacak şekilde bu hizmeti vermeye devam edebilirler. Keza, finansal dünyaya erişimi olmayan kesimleri sistem içine sokmak da fikir olarak oldukça güzel bir başka neden olsa da PR etkisinin ötesinde bu insiyatifi tek başına taşıyamaz. 

Yukarıdaki nedenlerin ötesinde bu hesaplar sayesinde Merkez Bankaları sadece para değil mali anlamda da hızlı etki edebilecek politikalar geliştirebilme imkanı. Herhangi bir alanda verilecek teşviklerin ihtiyaç sahiplerine anında ulaştırılması, sonrasında bu teşviklerin kullanımının izlenebilmesi, daha etkin ve ölçülebilir aksiyonlar alınmasını sağlayabilir.  

### Finans dünyası nasıl tepki verecek?

İşte yukarıda bahsettiğimiz bu üç kulvarda, kripto para benzeri girişimler, Facebook ve en son PayPal ile ortaya çıkan büyük teknoloji şirketleri, ve Merkez Bankaları Dijital Paraları, klasik finans dünyasının oturduğu sandalyeyi altında çekebilirler. 

Peki ne olacak? Finans dünyası çalışanları telefonlara sarılıp iş aramaya mı başlasınlar? Öncelikle şunu söyleyelim. Finans dünyasının bir yere gittiği yok - hep bizimle kalacaklar. Ama işlevlerinin değişeceğini görmek için kâhin olmaya da gerek yok. 

Burada iki yönlü bir değişim olacağını tahmin ediyorum:

Birincisi, mevcut işleri olan yüksek kâr marjlı bireysel hizmetlerde, yukarıda bahsettiğimiz gelişmelerin sonucu hem işlem hacimlerinde (ya da pazar paylarında) bir azalma hem de ciddi kâr marjı düşüşü görecekler.  Yukarıda bahsettiğimiz kripto para girişimleri finansal olarak gücü tüketiciye vermeye başladılar bile. Facebook benzeri teknoloji şirketleri ise zaten dokunmakta oldukları kitleleri, kullandıkları ileri teknoloji ve kazandıkları kullanıcı deneyimi sayesinden ufak bir dokunuş ile kendi ekosistemlerine çekmeye çok yakınlar. 

İkincisi ise, bankalar için yeni potansiyel fırsatlar çıkacak. Tüketicinin korunması, mevcut regülasyonlara uyumlu olma  teknoloji şirketleri ve kullanıcı deneyimdeki tecrübelerinden dolayı Merkez Bankaları bankaları kullanmaya devam edebilir. Böyle bir durumda bankalar tabir-i caizse "fason üretim" yapan işletmeler haline dönüşecekler. İşlem hacimleri belki eskisinden de çok artacak. Ancak hem kâr marjları minimuma inecek, hem de artık müşteriye eskisi gibi dokunamayacaklar. 

### DeFi yani merkeziyetsiz finansa geliyoruz şimdi... 

İşte Bitcoin ile başlayan Blockchain'i teknolojisini kullanarak finansal gücü tüketiciye verme trendi tabii ki kişiden kişiye para transferiyle sınırlı kalmadılar . Bankacılığın hemen her alanında yeni girişimler ile sektörü temelden meydan okumaya başladılar. Merkeziyetsiz Finans olarak da adladırılan bu alana gelin kısaca bir göz atalım şimdi: 

#### Merkeziyetsiz finansın tarihçesi

2015 yılı civarı başlayan ve yavaş yavaş hareketlenen Blockchain alanındaki girişimler, uzunca bir süre kendilerine ürün-piyasa eşleşmesi bulabilmek için uğraştılar. 2017 yılı içinde kağıt üzerindeki fikirlerini hayata geçirebilmek için gerekli finansmanı ICO (Initial Coin Offering) dediğimiz halka arz türevi bir para toplama yöntemi ile bulan girişimler, sonrasında çeşit çeşit deneyler gerçekleştirdiler. Pek çoğu başarısız oldu, bu girişimlerin, çıkarılan ürünler hedeflenen büyüklüklere ulaşamadı. Ta ki 2020 yılının yaz aylarına kadar. 

/Users/turansert/Downloads/DeFi_pulse.png

Beklendiği gibi Blockchain alanındaki girişimlerin ağırlıklı bir kısmı finans alanına odaklandı. Ürün-piyasa eşleşmesi için çalışan bu girişimler, öncelikle finans dünyasının sorunlarını anlamaya çalışıp, sonrasında ne tip çözümler bulabileceklerine odaklandılar. Bu çalışmalara paralel öncelikle felsefi olarak ne yapılması gerektiği konusunda ortaya genel bir fikir birliği ve ortak bir ad ortaya çıktı. DeFi (decentralized finance yani Merkeziyetsiz Finans).  Gelin önce Merkeziyetsiz Finans - DeFi nedir, neden önemli ona bakalım. 

### Merkeziyetsiz Finans ne demek?

Merkeziyetsiz Finans özünde günümüzdeki finans sisteminde yaşanan sıkıntıların nedeninin bu alandaki aktörlerinin mevcut yapıları olduğunu düşünen ve buna karşı kökten farklı bir sistem ortaya koymaya aday bir hareket.

### Nedir finans sisteminin sıkıntıları?

Öncelikle finans şu anki hali ile yavaş bir sektör. Neden? Çünkü sektörün oyuncuları zaman içinde o kadar büyüdüler ki hantallaştılar. Özellikle karar ve işleyiş mekanizmaları olarak. Sonra, teknolojileri bundan 30-40 yıl önce kurulmuş, günümüz ihtiyaçlarına cevap vermekten uzak eski mimari yapılar. Her bir oyuncu eskinin rekabet anlayışı ile kendi sistemini kurmuş ve dışarıya sıkı sıkıya kapatmış. Hiçbirinin sistemi diğeri ile konuşmuyor. Standartlaşma yok denecek kadar az.

Tabii yavaşlığın bir başka nedeni de, genelde coğrafi kısıtlar nedeniyle iş yaptıkları ülkelerin mevzuat ve denetimleri. Yapılan her bir yenilik için onlarca görüş ve onay alınması.

Sonra artık yavaş yavaş doyuma ulaşıyor sektör. Bireysel müşterileri düşünün. Kredibilitesi olanların her birinin cebinde bir düzine kart var, kullandıkları birkaç tane banka hesabı. Keza kurumsal yapılar için de aynısı geçerli. Finans ürünleri emtia haline dönmüş durumda - kim ne kadar ucuza verirse oraya kayıyor müşteriler.

Peki ucuza hizmet sunabiliyorlar mı mevcut oyuncular? Şaşaalı genel merkezler, o merkezlerdeki müdürlerin arabaları, şoförleri derken masraflar arşa çıkmış durumda. Birinin bunları ödemesi gerek, öte yandan hissedarlar da kâr beklentisi içinde - onları da unutmamalı.

Finans sistemi tabii ki bu sıkıntıların farkında. Kendilerini geliştirmek için ciddi bir efor sarfediyorlar son yıllarda. Diğer bölümlerde sıkça bahsedilen Fintech alanındaki girişimler ve yenilikler finans dünyasının bu sıkıntılaraj karşı çözüm uğraşları aslında. 

### Ya müşteriler memnun mu?

Yukarıda yazdığımız genelde sistemin mevcut aktörlerinin sıkıntıları. Peki ya bireyler? Onlar memnun mu verilen hizmetten?

Öncelikle Fintech alanındaki teknolojik girişimlerin finans kurumlarının dijitalleşmesine yaptıkları katkının hizmet kalitesine de yansıdığını söylemek yanlış olmaz. Ancak insan hep daha iyisini isteyen ve bekleyen bir varlık. Neden daha hızlı hizmet almayayım, neden daha da ucuza olmasın aldığım hizmet?

Bir başka problem: Bir finans kurumu ile çalışmaya başlarken onlarca bilgi ve belge vermek zorundayım. Hadi hesap açarken nispeten kolay - ayağınıza kadar geliyorlar. Ya hesap kapatmaya çalışırken yaşanan çile? Sonra başka bir kuruma git, aynı bilgileri tekrar ver. Kısır döngü.

Peki ya bizden aldıkları, sonra kampanya benzeri taktikler ile izin koparıp pazarlamacılara sundukları kişisel bilgilerimiz?

Keza sistemlerin hack edilmesi ve kredi kartı bilgilerinin çalınması da artık olağan karşılamaya başladığımız modern çağ problemleri arasında.

Bunlar mevcut kitle. Öte yandan hepimizin rahat yaşamları ardında göz ardı ettiğimiz çok büyük bir kesim daha var. [Dünya Bankası tarafından 2 milyar kişi olduğu tahmin edilen finans sistemine erişimi olmayan kesim](https://ufa.worldbank.org/). Ya onlar ne olacak? Onların canı can değil mi?

### Merkeziyetsiz Finans ne yapacak bunlara?

İşte Merkeziyetsiz Finans - DeFi denen hareket, mevcut finans aktörlerinden bambaşka bir oyun planı ile ortaya çıkıyor. Amaç dijital dünyada gerçekleşen finans işlemlerinde aracıların verdiği hizmeti dağıtık yapılara kaydırmak. Herhangi bir kişinin herhangi bir yerden borç alma, verme, sigorta alma, ya da dijital varlıklara yatırım yapabilmesine imkan vermek. Bunu yaparken [üç temel prensipleri](https://medium.com/defi-network/opening-defi-42a5afdb71e0) var: 

**1. Karşılıklı kullanılabilirlik ve açık kaynak:** Bütün projelerin kurulurken karşılıklı kullanılabilir olmasına dikkat etmek. Bunun için de özellikle açık kaynak kullanmak. Böylece bütün projelerin daha kuruluşları sırasında birbirlerini inceleyerek ileri aşamalarda birlikte nasıl çalışabilecekleri ile ilgili ortak bir bilinç oluşturmak.
**2. Ulaşılabilirlik ve finansal kapsayıcılık:** İnternet bağlantısı olan herkesin ulaşabileceği bir finansal sistem hayali. Aynı şekilde “değer”in (ya da bir varlığın) kişinin coğrafi konumundan bağımsız olarak dünyada serbestçe dolaşabilmesi.
**3. Finansal şeffaflık:** Finansal hizmetlerin şeffaf olmayan silolarda tutulması yerine kişilerin gizliliği konusunu saklı tutmak kaydıyla tüm piyasa bilgisinin tüm katılımcılara açık olduğu bir sistem inancı.

Nasıl yapacaklar bunu? Öncelikle, Merkeziyetsiz Finans ile ilgili bilmemiz gereken bir nokta var. O da şu: Klasik finans sisteminde müşteri sahip olduğu herhangi bir varlığa ilişkin bir aksiyon almak istediğinde  o varlığını bir finans kurumuna emanet eder.  Finans sorumluluk isteyen bir iştir - kanuni otoriteler de bu nedenle finans kurumları üzerinde sıkı bir denetim uygularlar. 

İşte Blockchain teknolojisi öncelikle bu temeli değiştiriyor. Zira bu teknoloji sayesinde tüketici nasıl evinde yastığının altında altın tutuyorsa, benzer şekilde dijital varlığını kendine ait bir elektronik cüzdanda tutabiliyor. Bu varlık ile ilgili herhangi bir tasarrufta bulunmak isterse bunu ister kendisi isterse bir aracıyla yapabiliyor. Ama bir aracı ile yapsa bile varlığını o aracıya emanet etmiyor. Merkeziyetsiz finansta aracı hakikaten adı üstünde sadece işleme aracılık ediyor.  İşte teknolojik anlamda asıl devrim bu!

### Klasik dünyadaki önkabullerimizden sıyrılma vakti... 

Blockchain ve merkeziyetsiz finans teknolojilerini anlamaya çalışırken klasik dünyadaki alışmış olduğumuz kimi önkabullerden de kurtulmamız gerekiyor. Neler bunlar?

Birincisi, yukarıda uzun uzun bahsettiğimiz emanet tutmama. 

Sonra bu dünya ağırlıklı olarak "açık kaynak" sistemi çalışıyor. Bu ne demek? Bu alandaki girişim dediğimiz hizmet sağlayıcılar esasında birer yazılım. Ve bu yazılımların hepsi herkese açık. Hani o klasik dünyada gördüğümüz patentler, copyrightlar, ticari sırlar.. İşte onlar bu dünyada yok. Neden?

Çünkü adı üzerinde merkeziyetsiz bir sistem yaratıyorsanız, o zaman bu sistemlerin güvenli olduğunu göstermenin tek yolu tamamen şeffaf olmak. Böylece, farklı alanlarda farklı insanların farklı zamanlarda yazılımları geliştirmek ve hatalarını gidermek için çalışmalarını sağlayabiliyorsunuz. 

Peki ya o zaman bu sistemler çalınamaz mı? Klasik anlamda evet. Hatta çalınmak bile denmez buna, klonlamak demek daha doğru. Örneğin Bitcoin denen bu alanın en olgun yazılımını yüzlerce kopyası var. Başarılı olabiliyorlar mı? Hayır. Neden? Çünkü başarının tek nedeni iyi bir yazılım değil. Zira Bitcoin de aslında çok başarılı bir yazılım değil. Bu dünyada başarının temel anahtarı, ürünü kullanan ve ona inanan bir kitle yaratabilmek, insanları içinde tutabilecek bir inanç sistemi oluşturabilmek. Bitcoin bunu başardı, diğerlerinin başarılı olup olmadığını zaman gösterecek. 

İşte bu açık kaynak aslında bu girişimlerin çok hızlı hareket etmesine de olanak tanıyor. Amerika'yı baştan yaratmak yerine herhangi bir ürün ya da fonksiyonu eli yüzü düzgün çalışır bir sistemden kopyalamak size hız anlamında müthiş bir ivme kazandırabiliyor. Bu nedenle merkeziyetsiz finans alanında hemen hemen her gün yeni bir girişim yeni bir ürün ile karşınıza çıkabiliyor. 

Bu dünyadaki bir başka önemli özellik ise rekabetin yanında yardımlaşmanın da önemi. Buna "para legosu" diyenler de var ki haksız sayılmazlar. Bu dünyadaki farklı ürünler aynı bir lego parçası gibi birbirleri ile geçmeli olarak kullanılabiliyorlar. Nasıl? A bankasında mevduat açıp, o mevduatı teminat gösterip B bankasında kredi aldığınızı, sonra C bankasına gidip o kredi karşılığında döviz aldığınızı düşünün. Üstelik bir de bunları bu bankaların hiçbirinde hesabınız olmadan yapabildiğinizi hayal edin. Merkeziyetsiz finans sistemi içindeki binlerce kullanıcı hayalin ötesinden bu dediğimizi gündelik hayatlarında normal bir şekilde kullanabiliyorlar işte.  

### DeFi'nin temel amacı finansal gücü bireye kaydırmak

Peki DeFi oyuncuların motivasyonu ne? Neden bunları yapıyorlar? Amaç, bu sayede gücü olabildiğince bireye vermek.

Nedir bu güç? Finansal hizmet aldığı ya da varlığını emanet ettiği yapılarda merkezi bir yönetimin keyfi kararlarından etkilenmemek. Kişisel bilgilerinin yönetiminde bütün kontrolü kendinde tutmak. Ne demek bu? Şifreleme ve anahtarlar aracılığıyla kendine ait bilgilerin tamamını değil sadece bilginin geçerli ve kendisine ait olduğunu kanıtlayan kısımları kurumlar le paylaşmak. İstediği zaman varlığını bir yapıdan diğerine rahatça geçirebilmek – bunu yaparken de gerekli bilgilerin istediği kadarını yeni kuruma verirken, ayrıldığı kurumun kişisel bilgilerine erişimini anında kesmek.

### Hangi alanlarda merkeziyetsiz finansı görüyoruz?

Bahsettiğimiz gibi para transferi zaten Bitcoin ve benzeri onlarca kripto para ile şu anda herhangi bir aracı olmadan gerçekleştirilir durumda. Merkeziyetsiz finans bunun ötesine geçme niyetinde. Bu arada hemen şunu belirtelim, burada bahsettiğimiz ürünler hayal değil, şu anda bizzat kullanılıyorlar. Ancak henüz emekleme aşamasındalar. Gün be gün gelişiyorlar ancak hâlâ çok ciddi eksikleri var. 

#### Mevduat ve krediler
Bugün DeFi piyasasının içinde olan bir tüketici istediği noktada kredi alabiliyor. Ya ödememe riski? Tabii ki bu varlığın karşılığında dijital bir varlığı teminat olarak veriyor.  Bir örnek ile açıklayalım: 

[Compound](https://compound.finance) kişilerin kripto para olarak mevduat yapıp, kredi alabildikleri bir sistem. Sistem ne demek? Bir yazılım. Açık kaynaklı. Geliştirmesini yapan bir elin parmaklarını geçmeyecek sayıda çalışandan oluşan bir ekip. Yazılımın yaptığı kripto para havuzları oluşturmak. 

İsteyen bu havuza para koyup faiz alıyor, isteyen ise belli bir teminat karşılığında havuzdan kredi alıp kendi ihtiyaçları için kullanıyor.  Faiz oranları değişken - arz ve talebe göre azalıp artıyor. Tüketici olarak değişken oranlarda kredi almaktan hoşlanmıyor musunuz? O zaman sizi bir başka girişim olan [Aave](www.aave.com)'ye alalım - orada faizler sabit. 

DeFi dünyasında mevduat bankacılığın ilk örneklerine hoşgeldiniz. Tekrar edelim, bu ürünler "konsept" aşamasında projeler değil. Compound üzerinde Ekim 2020 itibariyle [1.4 Milyar ABD Doları borç alınmış]((https://compound.finance/markets)), 2.5 Milyar ABD Doları ise mevduat yapılmış. Keza Aave de [1.4 Milyar ABD Doları pazara sahip olduğunu](https://app.aave.com/home) belirtiyor aynı tarih itibariyle. 

Compound bir şirket değil bir sistem dedik. Merkeziyetsizlik ise vizyonu. Şu an kullanıcılara tamamen şeffaf bir mevduat-kredi ürünü sunmasına rağmen henüz yolun başında. Bir sonraki adım olarak yaptıkları, bu sistemin yönetimini de merkeziyetsiz hale getirerek topluluğa emrine vermek. Bunun için COMP adında bir yönetim parası çıkardılar. Bu paraya sahip olanlar sistemin gelecekte gideceği yön hakkında da söz sahibi olacaklar. 

Mevduat bankacılığı yapılır da, merkeziyetsiz olarak "merkez bankacılık" yapılamaz mı? O zaman gelin DeFi'nin ilk örneklerinden MakerDAO'ya bakalım:

[MakerDAO](https://makerdao.com/en/) denen merkeziyetsiz sistem ile bireyler kredi kullanabiliyorlar. MakerDAO sitesine girip sahip oldukları Ethereum sisteminin parası ETH'yi teminat olarak sisteme kilitliyorlar. Verdikleri bu teminat karşılığı DAI isimli ABD Dolarına çıpalı bir kripto parayı kredi olarak kullanabiliyorlar. Kim veriyor krediyi? Kimse, tüketici kendisi yaratıyor. Verdiği teminatın karşılığında.  İşte en kritik noktalardan biri. Para basma yetkisi herhangi bir merkez bankası tarafından değil, tamamen tüketiciler tarafından gerçekleştiriliyor. 

Ne yapıyor bu krediyi, neden böyle bir kredi alıyor tüketici? Nakde ihtiyacı var ancak sahip olduğu ETH'nin değer kazanacağını düşünüyor ve satmak istemiyor. Bu nedenle ETH'yi teminat gösterip DAI yaratıyor, yani kendine borç veriyor. Sonra bu DAI'yi borsada ABD Doları ya da benzeri başka kripto para alımında kullanıyor. 

Krediyi geri ödemezse? Çözüm basit - sistem kilitlediği ETH'yi satarak borcunu kapatıyor. Ya ETH değeri düşerse? İşte burası sistemin en hassas noktası. Normalde sistem minimum %150 teminat oranı ile çalışıyor.  Eğer teminat miktarı kredinin %150'sinin altına düşerse tüketici ek teminat koymak ya da krediyi kapatmak zorunda. Aksi halde sistem yine teminatı satıp krediyi kapatıyor. 

Tekrar edelim - proje çalışan bir proje. Ekim 2020 itibariyle insanlar sisteme [$2.2 Milyar ABD Doları kilitlemiş](https://defipulse.com/maker) durumdalar. Bunun karşılığı da [936 Milyon ABD Doları](https://daistats.com/#/) değerine denk DAI stabil parası yaratmışlar. 

Peki tüketici DAI'yi satıyor da kim alıyor bu DAI'leri? Orada da bu dünyanın önemli bir ürünü olan stabil paralar işin içine giriyor. 

#### Stabil paralar
Stabil para dediğimiz ABD Doları'na bire-bir bağlı kripto paralar bu dünyanın en kullanılan ürünlerinden olmaya başladı. Kripto dünyasının içinde alım-satım yapan kişi ve kurumlar arada bir sattıkları kripto paraların karşılığında itibari para dediğimiz ABD Doları gibi paraları tutabiliyorlar. Ancak bu paraları kripto para borsasında tutmak riskli, kendi banka hesaplarına da çekmek hem maliyetli hem de uzun süren bir işlem. Sonrasında geri işlem yapmak istediklerinde tekrar borsaya göndermeye çalışırken fırsat kaçabilir. Stabil paralar bu anlamda hem kripto paraların kendine has özelliklerine hem de ABD Doları gibi itibari para anlamında değer kayıplarını önleyen bir yapıya sahipler.  En çok kullanılanları sırasıyla [Tether](https://tether.to/) (USDT), [Circle](https://www.circle.com/en/usdc) (USDC), DAI. Bu arada TL'ye sabitlenmiş ülkemizde faaliyet gösteren [BiLira](https://www.bilira.co/) isimli bir Türk girişimimiz olduğunu da belirtelim. 

#### Merkeziyetsiz borsalar
Sadece klasik mevduat-kredi ilişkisinde aracılık yapmıyor merkeziyetsiz finans. Borsa işine de girmiş durumdalar. Bireylerin kripto para satın alabilmek için ilk uğrak yeri kripto para borsaları oluyor. Bu borsalar son yıllarda gerek güvenlik gerekse kullanıcı dostu arayüzlerini ciddi şekilde geliştirerek hızlı bir büyüme kazandılar. 

Ancak merkeziyetsiz dünyanın ruhunu aykırı temel bir sıkıntıları var bu borsaların - o da kendilerinin merkezi yapılar olması. Bu yapılarından ötürü dijital dünyada dış tehlikelere açık ve korumasız olarak görülüyor. Çok da haksız sayılmaz bu eleştiriler. Hemen hemen her ay ayrı bir kripto para borsası saldırısı ve para çalınması olayları yaşanıyor. 

İşte merkezi olmayan borsalar bu anlamda kullanıcılara farklı bir alternatif sunuyor. Bu borsalar, aynı diğer DeFi ürünleri gibi kullanıcının dijital varlığına dokunmuyorlar. Kullanıcının yapması gereken tek aksiyon, borsanın web sitesine girdiğinde elektronik cüzdanını bağlamak ve alım-satıma başlamak. Bu alandaki en büyük girişimler ise [Uniswap](https://uniswap.org/), [Curve](https://www.curve.fi/) ve [Balancer](https://balancer.finance/) olarak ön plana çıkıyor.  

Hemen şunu da belirtmekte fayda. Mevcut merkezi kripto para borsaları fiziki olarak kuruldukları ülkelerin kanun ve regülasyonlarına tâbiler - bu nedenle bu borsalarda işlem yapabilmek için kullanıcılar KYC (müşterini tanı) ve AML (kara paklama) prosedürlerini geçmek zorundalar  Bu, devletler açısından yasa dışı yollardan para giriş çıkışını kontrol edebilmek için kritik.  Ancak oldukça zahmetli bu prosedürlerin kullanıcı adaptasyonunu bir parça engellediğini söylemek de mümkün.  DeFi alanındaki girişimler ise tamamen dijital bir dünyada oldukları için şu aşamada bu tip regülasyonlardan uzaktalar. 

DeFi'yi kullanabilmek için bireylerin öncelikle bu kripto paralar sahip olmaları gerekiyor. On-ramp de denilen fiziki dünyada kullanılan itibari paralardan kripto paralara geçiş için ülkelerin denetimlerine tabi olan kripto para borsaları bu işlevlerini gelecekte de sürdürmeye devam edecek. Kripto para borsasından kripto alarak bu dünyaya adım atan kullanıcılar, sonrasında bu paraları kendi cüzdanlarına çektikten sonra DeFi dünyasında paralarını cüzdanlarından çıkarmadan işlem yapmaya başlayabiliyorlar. 

#### Türev piyasaları
Keza alım satım alanında türev piyasalarının merkeziyetsiz olarak sunulduğunu da görüyoruz. Bu alandaki en büyük sistemler olan [Synthetix](https://synthetix.io/) ve [UMA](https://umaproject.org/), kullanıcılara kripto para, altın ya da Apple benzeri hisse senetlerinin sentetik türevleri ile o ürünlere fiziki olarak olmadan risk ve getirilerinden pay alma imkanı veriyorlar. 

#### Sigortacılık
Kripto dünyasına adım atan yatırımcıların ilk fark edecekleri dijital varlığa tamamen sahip oldukları. Bu bir yandan finansal olarak özgürlük getirse de, diğer yandan büyük bir sorumluluk. DeFi yeni ve henüz emeklemekte olan bir sektör olduğu için kullanıcı arayüzleri o kadar gelişmiş değil. Keza, hızlı gelişim gösterdikleri için bu yazılımlarda sorun çıkma ihtimali yüksek. İşte bu alanda kullanıcıları korumak için yine merkeziyetsiz sigorta çözümleri de çıkmış durumda. [Nexus Mutual](https://nexusmutual.io/) bu alanda en ileri çözümlerden bir tanesi.  

### Sonuç 
Yukarıda bahsettiğimiz merkeziyetsiz finans alanındaki girişimler henüz çok yeni. Geniş kitlelere ulaşmak konusunda önlerinde çok uzun bir yol var. 

Öncelikle, geniş kesimler birikimlerini şu anda fiziksel dünyadaki varlıklar olarak ya da onların dijitale dönüştürülmüş haliyle banka hesaplarında tutuyorlar. Bu kişilerin kripto dünyasına geçmek için öncelikle zihinsel bir dönüşümden geçmeleri gerekiyor - ki bu kripto paraların gündelik hayattaki adaptasyonu önündeki en büyük engel aslında. Merkeziyetsiz Finans dediğimiz DeFİ dünyası ürünleri ise, kripto dünyasına alışkanlık kazanan kesimin daha sonra içinden geçeceği ikinci bir süreç. 

Göz önünde tutmamız gereken ise, 2017 yılında başlayıp üç yıl boyunca minimum ilerleme sağlanan bu süreçte 2020 yılının Mart ayından sonraki altı aylık sürede büyük bir patlama yaşanmış olması. Artık temeller oturdu, maya da tutmaya başladı. Bu patlamanın çok daha hızlı bir şekilde zelzeleye dönüşme olasılığı belki önümüzdeki bir-iki yılda değil ama 2020 ile başlayan on yılın içinde çok ama çok yüksek görünüyor artık. 



Kaynakça: 
Yukarıdaki tüm yazılara kaynak olarak Turan Sert'e ait şu Medium sayfasına göz atabilirsiniz. Bireysel olarak kaynak yazılar için ise aşağıdaki detay yazılar ilginizi çekebilir: 


- [Blockchain finans dünyasını nasıl etkileyecek?](https://medium.com/turansert/blockchain-finans-d%C3%BCnyas%C4%B1n%C4%B1-nas%C4%B1l-etkileyecek-ae5ef408fc78)
- [DeFi neden önemli?](https://medium.com/turansert/defi-neden-%C3%B6nemli-e60cc66d7032)
- [Bitcoin ile DeFi benzer mi?](https://medium.com/turansert/bitcoin-ile-defi-benzer-mi-6d8015464c7a)
- [DeFi bir oyuncak mı?](https://medium.com/turansert/defi-bir-oyuncak-m%C4%B1-adb42e7d5672)
- [DeFi çok mu hızlı gidiyor?](https://medium.com/turansert/defi-%C3%A7ok-mu-h%C4%B1zl%C4%B1-gidiyor-754863904159)
- [CeFi’den DeFi’ye. Merkeziyetsizleştiremediklerimizden misiniz?](https://medium.com/turansert/cefiden-defi-ye-merkeziyetsizle%C5%9Ftiremediklerimizden-misiniz-6175e1379fe7)
- [MakerDAO kredi kullanımında çığır açar mı?](https://medium.com/turansert/makerdao-kredi-kullan%C4%B1m%C4%B1nda-%C3%A7%C4%B1%C4%9F%C4%B1r-a%C3%A7ar-m%C4%B1-5b0d27a60bb1)
- [Merkeziyetsiz Finans ve MakerDAO — bir yılda neler değişti?](https://medium.com/turansert/merkeziyetsiz-finans-ve-maker-dao-bir-y%C4%B1lda-neler-de%C4%9Fi%C5%9Fti-f133e9cd4007)
- [Klasik bankacılığın rakibi Compound](https://medium.com/turansert/klasik-bankac%C4%B1l%C4%B1%C4%9F%C4%B1n-rakibi-compound-bb84414c5167)
- [Compound’un yönetim tokeni COMP nasıl çalışıyor?](https://medium.com/turansert/compoundun-y%C3%B6netim-tokeni-comp-nas%C4%B1l-%C3%A7al%C4%B1%C5%9F%C4%B1yor-72459b5a933c)
- [Aragon ile DeFi’da yönetim](https://medium.com/turansert/aragon-ile-defida-y%C3%B6netim-c4a44c1a7598)
- [DeFi türev piyasaları nasıl oluyor?](https://medium.com/turansert/defida-t%C3%BCrev-piyasalar%C4%B1-nas%C4%B1l-oluyor-cb3b0f32e641)
- [DeFi türev piyasası Synthetix nasıl çalışıyor?](https://medium.com/turansert/defi-t%C3%BCrev-piyasas%C4%B1-synthetix-nas%C4%B1l-%C3%A7al%C4%B1%C5%9F%C4%B1yor-9b8af2db913d)
- [Nedir bu Uniswap?](https://medium.com/turansert/nedir-bu-uniswap-de90134df4e3)
- [Uniswap rakipleri: Curve, Balancer ve Sushiswap](https://medium.com/turansert/uniswap-rakipleri-curve-balancer-ve-sushiswap-25e0c5847a45)
- [DeFi’de kısa vadeli başarının ipuçları (Meme token)](https://medium.com/turansert/defide-k%C4%B1sa-vadeli-ba%C5%9Far%C4%B1n%C4%B1n-i%CC%87pu%C3%A7lar%C4%B1-ca5f0b17332c)
- [DeFi’da ilginç bir para politikası deneyi: Ampleforth](https://medium.com/turansert/defida-ilgin%C3%A7-bir-para-politikas%C4%B1-deneyi-ampleforth-3bb4929d672f) ve [devamı](https://medium.com/turansert/ge%C3%A7ti%C4%9Fimiz-hafta-ba%C5%9Flad%C4%B1%C4%9F%C4%B1m%C4%B1z-ampleforth-yaz%C4%B1s%C4%B1na-kald%C4%B1%C4%9F%C4%B1m%C4%B1z-yerden-devam-ediyoruz-de2ce9e57dc6)
- [DeFi’nin sigortası Nexus Mutual](https://medium.com/turansert/definin-sigortas%C4%B1-nexus-mutual-60e299758955)

