# Yazı I

Geçenlerde yine KriptoParalara şüphe ile yaklaşan bir arkadaşım (bunlardan çok var etrafımda, bitemediler bir türlü :)), "Bak, elimde Dolar var ise, onu cüzdanımda taşıyorum, bu Bitcoin denen zımbırtıyı nerede taşıyacağım" diye sordu. O sırada masadaki bir başka arkadaşım da "Bunların Avrupa'da makineleri var, ATM gibi, oradan alabiliyorsun" dedi. Tabii bu işin magazin kısmı. Bitcoin'i de (ya da herhangi bir KriptoParayı) cüzdanda taşıyabileceğini söyledim. Yüzüme bakışı çok şeyi ifade ediyordu açıkcası :). Neyse, çoğunuzun elektronik cüzdanlardan haberi vardır ama duymayanlar için kısa bir özet yapalım ve sonrasında biraz daha detaylı bakalım konuya.. 

### Paranız olsun, cüzdan nasıl olsa bulunur

Diyelim, Bitcoin satın aldınız. Şimdi burada eğer konuya yabancı iseniz "Herkes bahsediyor bu Bitcoin satın almaktan, daha nasıl alacağımı bile bilmiyorum ben" diye çığlık atıyor olabilirsiniz. Peki o zaman kısaca ondan başlayalım. 

*Başlamadan önce de bu yazının kesinlikle bir yatırım tavsiyesi olmadığını belirtelim. Verebileceğimiz tek tavsiye, Bitcoin de dahil olmak üzere oldukça inişli çıkışlı getirilere sahip bu dijital varlıklara yatırım yapmadan önce mutlaka ama mutlaka kendi araştırmanızı yapmanız.*

### Önce bir KriptoPara nasıl satın alınır ona bakalım

KriptoPara satın almak hem kolay hem zor. Neden? Efendim, KriptoPara (isterseniz kolaylık olsun diye bu yazıda bundan sonra Bitcoin diyelim, diğerleri de üç aşağı beş yukarı aynı şekilde gerçekleşiyor) satın almak için birkaç basit yol var. 

1. Bir KriptoPara borsasında hesap açtırır ve nasıl IMKB'den hisse satın alıyorsunuz, aynı şekilde bu borsadan Bitcoin alabilirsiniz

2. Tanıdığınız biri size Bitcoin yollayabilir. (Tanımadığınız kişiler de yollayabilir ama tavsiye etmem, neme lazım gereksiz yere risk almayın)

#### Borsadan Bitcoin almak

KriptoPara alım satımına aracılık eden şirketler ya da platformlar (kısaca KriptoPara borsaları diyelim) pek çok. Türkiye'de ikamet ediyorsanız, ülkemiz sınırları içinde faaliyet gösteren pekçok borsadan birinde hesap açtırabilirsiniz. Neler bu borsalar derseniz, birkaç tanesini sayalım:

- [BTCTurk](https://www.btcturk.com/) Şu an Türkiye piyasasındaki en yüksek hacimli KriptoPara aracılığı yapan platform. Bitcoin, Ethereum, Ripple ve Tether işlem gören KriptoParalar
- [Paribu](https://www.paribu.com/) sadece Bitcoin alımsatımına aracılık ediyor ve Bitcoin hacminde Türkiye'de en büyük olduğunu iddia ediyor (mantıklı olabilir BTCTurk diğer paralardan dolayı işlem hacmini büyük tutuyor olabilir
- Diğerleri: [Koineks](https://koineks.com/), [Koinim](https://koineks.com/) gibi daha ufak borsalar da var.

Eylül 2018 itibariyle şu anda Türk yatırımcısına yönelik hizmet veren 44 adet KriptoBorsası olduğu şeklinde resmi olmayan bir bilgi var. Tabii bu borsaların özellikle küçük olanlarının likidite sıkıntısı yaşabileceklerini unutmamak gerek. 

Konumuz borsalar olmadığı için kısa tutalım. Ancak bu borsalardan birinde hesap açtırmak bile zahmetli bir iş, onu baştan söylemek lazım. Neden? KriptoPara dünyası ile ilgili çok fazla spekülasyon ve bilgi kirliliği olduğu için bu tip aracılar, kara para aklama (anti-money-laundering kısaca AML) ve müşterilerini tanımak (know-your-customer kısaca KYC) konusunda oldukça hassaslar. Bu nedenle, sadece kayıt olmak yetmiyor, işlem yapabilmek için ekstra bilgi talep ediyorlar. Öyle çok zor bilgiler değil ama uğraştırıcı. Ne gibi bilgiler? 

- Gerçek bir kişi olduğunuzu kanıtlamak için nüfus cüzdanının kopyası
- Elle yazacağınız bir dilekçe, nüfus cüzdanı ve yazdığınız dilekçe ile birlikte çekilmiş bir fotoğrafınız
- Türkiye'de ikamet ettiğinize dair kanıt (adınıza kayıtlı bir elektrik, su faturası gibi)

Yanlış hatırlamıyor isem bu kadar. Dolayısıyla, önce bu bilgi ve dokümanları toplayıp internet üzerinden onlara gönderiyorsunuz, sonra bilgilerin teyidini bekliyorsunuz - bütün işlem bir-iki gün sürüyor. 

Gördüğünüz gibi, yazılarımızda dijital dünyanın hayatımızı ne kadar kolaylaştıracağından bahsediyoruz ama gel gör ki girmeye kalktığınızda ciddi bir iş de yaratılıyor. Hele bir de birden fazla borsada işlem yapmak isterseniz aynı dokümanları tekrar toparlamak ve göndermek zorundasınız. Bu konuda size kolaylık sağlamak için çalışan bir Türk girişimi olan [Kimlic](https://kimlic.com/)'den de bu vesile ile bahsetmiş olalım.  

Eğer yukarıdaki zahmete girip bir hesap açtırdı iseniz, hesabınız onaylandıktan sonrası nispeten kolay. Türkiye'deki bir banka hesabından aracının platformuna TL ya da ABD Doları gönderiyorsunuz, para borsadaki hesabınızda görüldükten sonra Bitcoin (ya da sistemde mevcut tüm KriptoParaları) alıp satmaya başlıyorsunuz

### Arkadaşım Bitcoin göndermek isterse?

Aslında bu opsiyon da basit, banka transferi gibi. Arkadaşınız kendine ait Bitcoin'i sizin hesabınıza transfer ediyor? Nereye transfer ediyor? Nasıl transfer ediyor? Para nerede duruyor? Bunun için isterseniz, KriptoPara'yı borsadan aldığımız yukarıdaki örneğimiz üzerinden devam edelim. 

#### Aldık KriptoParayı, ya sonra?

KriptoPara'yı Kripto borsadan satın aldınız. Ya şimdi? Sonrası size kalmış. Bu parayı Borsa'daki hesabınızda tutabilirsiniz, ya da kendinize ait bir KriptoCüzdan'a gönderebilirsiniz. İşte yazının başında bahsettiğimiz cüzdana geldik:  KriptoCüzdan, sizin aldığınız KriptoPara'yı güvenle tutmanıza ve günü geldiğinde istediğiniz yere göndermenizi sağlayan güvenli bir araç. Değişik türleri var, hangisi uyarsa onu kullanırsınız. Neden bir KriptoCüzdan kullanıyorum, param zaten yukarıdaki KriptoBorsa'da durmuyor mu? Evet ama Şifreli Dünya'da ne kadar güvenlik o kadar iyi. Ancak yazımız çok uzamaya başladı. KriptoCüzdan konusunda önümüzdeki hafta devam edeceğiz artık.. 

# Yazı II

Geçtiğimiz hafta KriptoBorsalar'dan nasıl alım yapabileceğimizden bahsetmiş ancak orada kalmıştık. KriptoBorsa'dan aldığınız bir KriptoPara'yı nerede tutmalısınız? KriptoBorsa'da mı durmalı, yoksa başka bir yerde mi? O başka yer neresi? Peki ya KriptoBorsa'dan alım yapmak değil de bir arkadaşınız size direkt KriptoPara göndermek istese? Yapabilir mi? Eğer yapabiliyorsa nereye gönderecek, nasıl gönderecek?

Anlatalım: 

### KriptoBorsalar güvenli mi?

KriptoPara dediğimiz özünde elektronik olarak saklanan fiziksel olarak elimizde tutamadığımız bir varlık. Zaten bu nedenle pek çok kişi KriptoPara'ya kuşkuyla bakıyor. Ama daha önce de bir çok kez anlatmaya çalıştığımız gibi, günümüzde gelişen ekonomi ve ticaret nedeniyle fiziksel olarak hiçbir parayı elimizde tutmuyoruz. Hepsi sanal ortamda genelde banka hesaplarımızda duruyor. Yastık altında tutanınız da vardır eminim ama ne kadar güvenli ciddi şekilde tartışılır. 

Peki parayı bankada tutmak ne kadar güvenli? Bir parça evet. Devletin 100,000 TL'ye kadar [garantisi](https://www.tmsf.org.tr/tr/Tmsf/Mevduat/mevduat.sss) var. Üstü - maalesef.  

Ya KriptoBorsa'daki hesaplarınız? Onlar için böyle bir garanti de yok. Bu borsaların sitelerinde ne kadar güvenli olduklarına dair açıklamalar var. Güvenip güvenmemek size kalmış. Ama başından beri bahsettiğimiz gibi yeni teknolojiler ve KriptoPara dünyası merkezi olmayan bir sistem ruhu ile işliyor. Ama KriptoBorsa merkezi bir yapı - dolayısı ile bu işin ruhuna aykırı. Zira daha önce de pek çok kez söylediğimiz gibi "üçüncü partiler aslında güvenlik açığıdır("[trusted third parties are security holes](https://nakamotoinstitute.org/trusted-third-parties/)"). KriptoBorsalar'a soracak olursanız ne kadar güvenli oldukları ile ilgili web sitelerinde pek çok argümanları var. Örneğin çalınmaya ve dışarıdan sızmaya karşı, bu borsalar ellerindeki müşterilere ait KriptoParalar'ın %90'ından fazlasını online değil, off-line (çevrim dışı) tutuyorlar ki, dışarıdan giriş olsa da ulaşılamasın. Ancak yine insanın olduğu her yerde tedbirli olmakta fayda var. Peki ne yapmalı? 

Efendim, biliyorsunuz KriptoParalar'ın en önemli özelliklerinden biri kişileri kurumlara bağımlılıktan kurtarıyor olması.  Bu nedenle çok rahat bir şekilde satın aldığınız parayı kendinizde tutmanız mümkün. İyi ama sanal değil miydi bu paralar? Fiziksel olarak ortada değillerdi. Nasıl olacak da kendimde tutacağım? Cevabı KriptoCüzdan. 

### KriptoCüzdan nedir, nasıl çalışır?

İşin en başından başlar isek. Hatırlarsanız, daha önceki [yazılarımızda](https://ademimerkezi.com/genel/2018/05/08/Peki-Blockchain-sifrelemesi-nasil-calisiyor.html) Bitcoin örneğinden yola çıkarak, bir kişinin diğerine nasıl para gönderdiğini anlatmıştık. Kısaca hatırlatırsak, Blockchain kendi sistemi üzerinden geçen işlemleri binlerce makine üzerinde tutan bir kayıt defteri idi. 

Bu sistemde, kullanıcı kişilerin adı belli değil, bilinmiyorlar, sadece kendilerine ait adresleri var (aynı e-posta adresi gibi). Bu adreslere gönderilen paralar, bu adreslerin gönderdiği paralar ise sistem üzerinden şeffaf bir şekilde tutuluyor yani herkesin görebileceği şekilde ulaşılabiliyor (hem de Bitcoin'in başladığı 2009 yılından bugüne kadar). 

Bu adreslere girebilmek için ise kendimize ait Özel ve Genel Anahtarlar kullanıyoruz. Bir nevi e-posta adresine girmek için kullandığımız kullanıcı adı ve şifre gibi düşünün. Kullanıcı adını Genel Anahtar'a, şifreyi ise Özel Anahtar'a benzetmek çok da yanlış olmaz. Kullanıcı adını yani Genel Anahtarınızı herkese verebilirsiniz (ki size e-posta, ya da burada KriptoPara göndersinler), ama şifrenizi yani Özel Anahtarı kimseye söylememelisiniz (ki hesabınıza girip mesajlarınızı okumasınlar ya da buradaki örnekte KriptoParanızı yürütmesinler). İşte KriptoCüzdan dediğimiz bu Özel ve Genel Anahtarları depolayan yer. 

KriptoCüzdan'ın pek çok çeşidi var ve bir sonraki bölümde onlardan bahsedeceğiz. Ama nasıl çalıştığına gelince aslında basit. Kullanacağınız KriptoParayı taşıyabilecek bir KriptoCüzdan yaratmak demek, size ait bir Genel Anahtar ile bu KriptoPara'nın bulunduğu Blockchain sistemine kayıt yaptırmak demek. Sonrasında Genel Anahtarı kullanarak buraya arkadaşınız tarafından para gönderilmesini sağlayabilir, sistem içinde ne kadar paranız olduğuna bakabilir, ya da KripoPara borsasından almış olduğunuz KriptoParaları sadece kendinize ait olan bu KriptoCüzdan'a çekebilirsiniz. 

### Arkası Yarın

Bir sonraki yazıda da KriptoCüzdan çeşitlerine, fayda ve risklerine değinelim ki, hangi KriptoCüzdan size uygun, bilgilenmiş bir şekilde karar verebilin.. 



# Yazı III

Geçtiğimiz iki yazıda, önce KriptoBorsalar'dan nasıl KriptoPara alabileceğimize, sonraki yazıda ise KriptoCüzdan ne demek ona bakmıştık. Bu yazımızda ise KriptoCüzdan çeşitlerine bakıp, farklı 

### KriptoCüzdan nasıl yaratılıyor? Çeşitleri ne? Güvenli mi?

KriptoCüzdan'ların hangi araç üzerinde yarattığınıza göre değişen farklı çeşitleri var. Nelermiş kısaca bakalım: 

#### Web sitesi üzerinden
Bir web sitesine giriyorsunuz (örneğin [Blockchain Info](https://www.blockchain.com)). Oradan kendinize bir kullanıcı adı ve şifre alıyorsunuz. Site size otomatik olarak Özel ve Genel Anahtar yaratıyor. Sonrasında buradaki hesabınıza KriptoPara (bu site örneğinde Bitcoin ve Ethereum) gönderebilir ve alabilirsiniz. Bir bankanın online websitesinden bir farkı yok. Rahat, pratik. Sıkıntısı, online bir site olduğu için yarın öbür gün bir sitenin hack edilmesi (yani bilgilerin dışarı sızdırılması). Ufak bir ihtimal, ancak sonuç olarak burası da merkezi bir sistem. 

#### Bilgisayar ile 
Güvenilir bir yazılım programı buluyorsunuz ve bu programı bilgisayarınıza yüklüyorsunuz. Program içinde Özel ve Genel Anahtarlarınızı yaratıyorsunuz. Sonra bu program üzerinden KriptoPara gönderebiliyor ya da alabiliyorsunuz. Bu tip yazılımların özellikle Açık Kaynak  yazılımlar olmasına dikkat etmek gerek. Bu satırların yazarı [Electrum](https://electrum.org/#home) isimli programı kullanıyor ancak hiçbir şekilde güvenliği konusunda garanti verilmez. Kendi araştırmanızı yapmanızı ve içinizin rahat edeceği bir programı kullanmanız tavsiye olunur. Güvenilir bir yöntem ancak bilgisayarınıza dışarıdan bağlantı yapılır, bilgileriniz çalınırsa sıkıntı çekebilirsiniz. Hızlı davranırsanız dünyanın sonu değil, KriptoCüzdanı nasıl kurtarırsnız bir sonraki bölüme bakabilirsiniz. 

#### Mobil üzerinden
Cep telefonunuza App Store ya da Google Play üzerinden program yükleyip (örneğin [My Celium](https://wallet.mycelium.com/)) KriptoParanızı cep telefonunuzda taşıyabilirsiniz. Oldukça pratik bir yöntem ama yukarıda olduğu gibi telefonunuza dışarıdan bağlantı yapılıp bilgileriniz çalınırsa sıkıntı çekebilirsiniz. 

#### Fiziki (Hardware Wallet)
Bunlar günlük hayatta kullandığımız USB cinsi küçük ekipmanlar. Özel ve Genel Anahtarınızı burada yaratıp, işlem yapmak istedikçe bu USB çubuğunu bilgisayara takıyor ve online (çevrim içi) olarak kullanıyorsunuz. İşiniz bitince çubuğu çıkarıp offline (çevrim dışı) oluyor ve online dünyadan gelecek tehlikelere karşı kendinizi koruyorsunuz. Pratik ancak USB çubuklar oldukça pahalı. Eğer büyük miktarlarda KriptoParanız var ise, o zaman bu cüzdanlar tavsiye edilebilir. (Örnek: [Ledger](https://www.ledger.com/), [Trevor](https://trezor.io/))

#### Kağıt Kalem
Gördünüz mü, yine geldik kalem kağıda :) İsterseniz kendiniz hiçbir programa sahip olmadan da Özel ve Genel Anahtar yaratabilirsiniz. Bunun için yapmanız gerek bu konuda uzmanlaşmış açık kaynak bazlı bir websitesine gidip (Bitcoin için [BitAddress](https://www.bitaddress.org), diğer KriptoParalar için [Wallet Generator](https://walletgenerator.net/) bir örnek olabilir) bir dakika içinde anahtarları yaratabilirsiniz. Sonrasında yapmanız gereken bu anahtarları bir kağıda not etmeniz. İşte bu kadar. Genel Anahtarı bir arkadaşınıza gönderip size KriptoPara göndermesini söyleyin. Sonrasında da [Blockchain Info](https://www.blockchain.com/en/explorer) ya da [Block Explorer](https://blockexplorer.com/) gibi halka açık adreslerden hesap hareketlerinizi inceleyin (tek yapmanız gereken sitedeki arama çubuğuna Genel Anahtarınızı girmek)

### Peki ya şifremi ya da bilgisayarımı/telefonumu kaybedersem?

Yukarıdaki üç alternatifte de bir "kaybolma" senaryosu var. Web sitesinin şifresini unutabilirsiniz, bilgisayarınız çökebilir, cep telefonunuz çalınabilir. Hemen hepsinin bu tür durumlar için benzer çözümleri var (en azından Bitcoin için geçerli bu). Size kayıt olurken (ya da Özel ve Genel Anahtarları yaratırken) 12 adet birbirinden bağımsız kelime veriyorlar. Bu kelimeleri bir yere (mümkünse bir kağıda) yazın ve bir kenarda saklayın. Olası bir kayıp yaşandığında, Özel ve Genel Anahtarlarınızı bu 12 kelimeyi doğru sıra ile yazmanız durumunda geri kazanabileceksiniz. 

### KriptoCüzdan güvenli mi?

İşin özünde KriptoCüzdanlar oldukça güvenli araçlar. Yukarıda bahsettiğimiz kötü senaryoların herhangi biri bankada işlem yaparsanız da başınıa gelebilir. Önemli olan gerekli önlemleri baştan almak. Nedir bu önlemler?

1. Yukarıda bahsettiğim 12 kelimeyi unutmayacağınız bir köşede tutmak

2. Pratik olması bakımından işlem yapmayı planladığınız ufak miktarı KriptoBorsa'da tutmak - ki böylece ani değişimlerde hızlıca işlem yapabilin

3. Göreceli daha büyük ama yine işlem yapacağınız miktarı bilgisayar ya da cep telefonunda tutmak. Burada da işlem yapmak için parayı KriptoBorsa'ya göndermeniz gerekli ve bu da bir miktar zaman (genelde on dakika ama bazen uzayabilir) alıyor. Hemen işlem yapamıyorsunuz. 

4. Eğer büyük yatırımcı iseniz ve uzun vadeli olarak KriptoPara tutacaksanız, Fiziki Cüzdan (Hardware Wallet) almak

5. Eğer çok kuşkucu ve hiçbir teknolojik alete güvenmiyorsanız, o zaman yukarıdaki son alternatif olan kağıt kaleme sarılın. Yazın Özel ve Genel Anahtarınızı bir kenara, sonrasında kağıdı kaybetmeyin yeter. 





