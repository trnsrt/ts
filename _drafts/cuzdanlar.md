# Yazı I: Elektronik Cüzdan ile DeFi'ye Adım Atmak

Cüzdanlar DeFi dünyasına girişin ilk adımı. Gelin bu yazımızda elektronik cüzdan ne demek, nasıl cüzdan sahibi oluruz ve cüzdanlar ne kadar güvenli sorularına yanıt arayalım:  

Geçtiğimiz yazıda DeFi dünyasında ilk girişte atılacak adımlardan bahsetmiştik. DeFi'nin tamamen dijital olması nedeniyle bu dünyaya giriş için elde kripto para olması gerektiğini söylemiştik. Herhangi bir kripto para borsasından satın alınan paranın borsada kullanıcı adına tutulduğunu ve bu paraya tam sahipliğin bu paranın kripto hesabından kullanıcının kendine ait elektronik cüzdana çekilmesi ile gerçekleşeceğini de eklemiştik. 

### Nedir bu elektronik cüzdan?

Evet, kripto cüzdan ya da elektronik cüzdan kişinin kripto dünyasında hür bir şekilde gezebilmesi ve varlıkların kontrolünü kendinde hissedebilmesi için elindeki en büyük araç. 

Öncelikle cüzdan dediğimiz 'şeyin' aslında bir email adresinden farksız olduğunu tekrar hatırlatalım. Kripto dünyasında değer, sahiplik olarak da adlandırabileceğimiz her tür bilgi blokzincir üzerinde saklanır. Cüzdan ise blokzincir üzerindeki bu bilgi ya da varlığın bize ait olduğunu kanıtlayan, bir nevi blokzincir ile kullanıcı arasında köprü vazifesi gören bir araç aslında. 

### Kritik olan cüzdan değil tohum sözcük grubu

Bu nedenle, cüzdan sahibi olmak ne kadar önemli olsa da, asıl kritik olan bu cüzdan üzerinde saklanan bize ait bilgiler. Kimse görmemesi için şifreli olarak saklanan bu bilgileri açmak sadece Özel Anahtar ile mümkün. Bu anahtara ait bilgileri kaybetmemek ve kimse ile paylaşmamak kullanıcı için son derece önemli. 

Kullanıcı kolaylığı olması açısından bu anahtara ait parola nispeten kolay bir hale getirilmiş: Özel Anahtarı genelde 12 ya da 24 adet kelimeli bir parolaya sahipmiş gibi düşünebilirsiniz. İngilizce bir sözlükten seçilen bu kelimelere bir bütün halinde 'seed phrase' deniyor (recovery phrase, seed recovery, backup phrase gibi farklı adlandırmaları da var). Türkçeye 'tohum sözcük grubu' şeklinde çevirirsek yanlış olmaz. 

Bu sözcük grubu elinizin altında olduğu sürece istediğiniz elektronik cüzdan üzerinden blokzincirdeki varlığınıza ulaşabilirsiniz. Dolayısıyla tek bir elektronik cüzdana bağlı değilsiniz, yeter ki bu kelime grubunu kaybetmeyin. Konuya başlamadan bunu bilmekte fayda var. 

### Peki nasıl sahip oluyoruz bu cüzdanlara? 

Cüzdanların farklı şekilleri var. Genel olarak beş farklı cüzdan çeşidi sayabiliriz. Bunlar:
- Web sitesi üzerinden
- Mobil uygulama ile
- Bilgisayar yazılımı ile
- Fiziki cüzdan kullanarak
- Kağıt kalem ile

###  Cüzdanlar güvenli mi?
Öncelikle şunu belirtmekte fayda var: Güvenlik göreceli bir konu. Fiziki güvenlik gibi dijital güvenliğin de katmanları var. Bir sonraki yazımızda farklı cüzdanlara baktığımızda hangisi daha güvenli ona da bakacağız. Bir yandan da güvenlik ile kullanım rahatlığı arasında bazen bir taraf öbürüne göre daha ağır basabiliyor, bunu da hesaba katmakta fayda var. 

Kripto dünyası yukarıda bahsettiğimiz çelişkiyi gidermek için son yıllarda önemli adımlar attı. Artık hem güvenli hem de kullanışlı ürünler bulmak mümkün. Cüzdan seçimi oldukça kişisel tercih (güvenlik ya da pratikliğin seçilmesi anlamında) içerdiği için buradan bir tavsiye vermeyeceğiz. Ancak sonraki yazılarımızda sık kullanılan bir kaç cüzdan örneği olacak - bunları daha bir gönül rahatlığı içinde kullanabilirsiniz. 

Genel olarak bu alanda güvenlik alanında standartlar oturmaya başlamış durumda. O nedenle geniş kesimlere yayılmış, örneğin mobil uygulama olarak milyonlarca indirilmiş cüzdanların nispeten daha güvenli olduğunu düşünebilirsiniz. 

### Arkası yarın

Cüzdanlar DeFİ dünyasına giriş için oldukça önemli.  Yazımız uzadığı için farklı cüzdan çeşitlerini incelemeyi bir sonraki haftaya bırakıyoruz. 

---

# Yazı II:  Güvenlik İçin Cüzdanlar

Geçtiğimiz yazıda DeFi dünyasında ilk giriş için gerekli olan cüzdanlardan, güvenli olup olmadıklarından bahsetmiştik. Bu yazımızda ise farklı cüzdan çeşitlerine göz atacağız: 

### KriptoCüzdan nasıl yaratılıyor? Çeşitleri ne? 

KriptoCüzdan'ların hangi araç üzerinde yarattığınıza göre değişen farklı çeşitleri var. Nelermiş kısaca bakalım: 

#### Web sitesi üzerinden
Bir web sitesine giriyorsunuz (örneğin [Blockchain Info](https://www.blockchain.com)). Oradan kendinize bir kullanıcı adı ve şifre alıyorsunuz. Site size otomatik olarak Özel ve Genel Anahtar yaratıyor. Sonrasında buradaki hesabınıza KriptoPara (bu site örneğinde Bitcoin ve Ethereum) gönderebilir ve alabilirsiniz. Bir bankanın online websitesinden bir farkı yok. Rahat, pratik. Sıkıntısı, online bir site olduğu için yarın öbür gün bu sitenin hack edilmesi (yani bilgilerin dışarı sızdırılması). Ufak bir ihtimal, ancak sonuç olarak burası da merkezi bir sistem. 

#### Bilgisayar ile 
Güvenilir bir yazılım programı buluyorsunuz ve bu programı bilgisayarınıza yüklüyorsunuz. Program içinde Özel ve Genel Anahtarlarınızı yaratıyorsunuz. Sonra bu program üzerinden KriptoPara gönderebiliyor ya da alabiliyorsunuz. Bu tip yazılımların özellikle Açık Kaynak  yazılımlar olmasına dikkat etmek gerek. Bu satırların yazarı [Electrum](https://electrum.org/#home) isimli programı kullanıyor ancak hiçbir şekilde güvenliği konusunda garanti veremez. Kendi araştırmanızı yapmanızı ve içinizin rahat edeceği bir programı kullanmanız tavsiye ederim. Güvenilir bir yöntem ancak bilgisayarınıza dışarıdan bağlantı yapılır, bilgileriniz çalınırsa sıkıntı çekebilirsiniz. Hızlı davranırsanız dünyanın sonu değil, KriptoCüzdanı nasıl kurtarırsınız bir sonraki bölüme bakabilirsiniz. 

#### Mobil üzerinden
Cep telefonunuza App Store ya da Google Play üzerinden program yükleyip (örneğin [My Celium](https://wallet.mycelium.com/)) KriptoParanızı cep telefonunuzda taşıyabilirsiniz. Oldukça pratik bir yöntem ama yukarıda olduğu gibi telefonunuza dışarıdan bağlantı yapılıp bilgileriniz çalınırsa sıkıntı çekebilirsiniz. 

#### Fiziki Cüzdan (Hardware Wallet)
Bunlar günlük hayatta kullandığımız USB cinsi küçük ekipmanlar. Özel ve Genel Anahtarınızı burada yaratıp, işlem yapmak istedikçe bu USB çubuğunu bilgisayara takıyor ve online (çevrim içi) olarak kullanıyorsunuz. İşiniz bitince çubuğu çıkarıp offline (çevrim dışı) oluyor ve dijital dünyadan gelecek tehlikelere karşı kendinizi koruyorsunuz. Pratik ancak USB çubuklar oldukça pahalı. Eğer büyük miktarlarda KriptoParanız var ise, o zaman bu cüzdanlar tavsiye edilebilir. (Örnek: [Ledger](https://www.ledger.com/), [Trevor](https://trezor.io/))

#### Kağıt Kalem
Gördünüz mü, yine geldik kalem kağıda :) İsterseniz kendiniz hiçbir programa sahip olmadan da Özel ve Genel Anahtar yaratabilirsiniz. Bunun için yapmanız gerek bu konuda uzmanlaşmış açık kaynak bazlı bir websitesine gidip (Bitcoin için [BitAddress](https://www.bitaddress.org), diğer KriptoParalar için [Wallet Generator](https://walletgenerator.net/) bir örnek olabilir) bir dakika içinde anahtarları yaratabilirsiniz. Sonrasında yapmanız gereken bu anahtarları bir kağıda not etmeniz. İşte bu kadar. Genel Anahtarı bir arkadaşınıza gönderip size KriptoPara göndermesini söyleyin. Sonrasında da [Blockchain Info](https://www.blockchain.com/en/explorer) ya da [Block Explorer](https://blockexplorer.com/) gibi halka açık adreslerden hesap hareketlerinizi inceleyin (tek yapmanız gereken sitedeki arama çubuğuna Genel Anahtarınızı girmek). Satmak istediğinizde ise yine [Blockchain Info](https://www.blockchain.com/en/explorer) gibi bir siteyi kullanıp paranızı istediğiniz bir KriptoBorsa hesabına gönderebilirsiniz.

| ![bitaddress.gif](/assets/bitaddress.gif) | 
|:--:| 
| *Kendinize Özel ve Genel anahtar yaratmak bu kadar basit!* | 

### Peki ya şifremi ya da bilgisayarımı/telefonumu kaybedersem?

Yukarıdaki ilk üç alternatifte de bir "kaybolma" senaryosu var. Web sitesinin şifresini unutabilirsiniz, bilgisayarınız çökebilir, cep telefonunuz çalınabilir. Hemen hepsinin bu tür durumlar için benzer çözümleri var (en azından Bitcoin için geçerli bu). Size kayıt olurken (ya da Özel ve Genel Anahtarları yaratırken) 12 adet birbirinden bağımsız kelime veriyorlar. Bu kelimeleri bir yere (mümkünse bir kağıda) yazın ve bir kenarda saklayın. Olası bir kayıp yaşandığında, Özel ve Genel Anahtarlarınızı bu 12 kelimeyi doğru sıra ile yazmanız durumunda geri kazanabileceksiniz. Fiziki Cüzdanların çok farklı felaket senaryosu çözümleri var, her bir üreticinin sayfasına bakabilirsiniz. Son alternatif, kağıtta ise kağıdı alıp ağzı bağlı bir torbaya koyun (ki su baskını gibi durumda ıslanıp yazılar okunaksız bir hale gelmesin) ve sakın kaybetmeyin, kaybettiğiniz noktada geri dönüş yok. 

### Hangi cüzdan bana göre? 

İşin özünde KriptoCüzdanlar oldukça güvenli araçlar. Yukarıda bahsettiğimiz kötü senaryoların herhangi biri bankada işlem yaparsanız da başınıza gelebilir. Bankada genelde bu tip senaryolarda yetkililer ile konuşup kaybettiğiniz parayı geri alma ihtimaliniz var. KriptoPara dünyasında ise böyle konuşacağınız bir mercii yok. O nedenle kritik olan gerekli önlemleri baştan almak. Nedir bu önlemler?

1. Yukarıda bahsettiğim 12 kelimeyi unutmayacağınız bir köşede tutmak. 

2. Pratik olması bakımından işlem yapmayı planladığınız ufak bir miktarı kripto para borsasında tutmak, ki böylece ani değişimlerde hızlıca işlem yapabilin. 

3. Göreceli daha büyük ama yine işlem yapabileceğiniz bir miktarı bilgisayar ya da cep telefonunda tutmak. Burada da işlem yapmak için parayı KriptoBorsa'ya göndermeniz gerekli ve bu da bir süre (genelde on dakika ama bazen uzayabilir) alıyor. Hemen işlem yapamıyorsunuz. 

4. Eğer büyük yatırımcı iseniz ve uzun vadeli olarak kripto para tutacaksanız, Fiziki Cüzdan (Hardware Wallet) almak.

5. Eğer çok kuşkucu biriyseniz ve hiçbir teknolojik alete güvenmiyorsanız, o zaman yukarıdaki son alternatif olan kağıt kaleme sarılın. Yazın Özel ve Genel Anahtarınızı bir kenara, sonrasında kağıdı kaybetmeyin yeter. 

### Arkası yarın
Cüzdan çeşitlerine Bitcoin ve Ethereum üzerinden baktıktan sonra bir sonraki yazımızda DeFi için kullanılan cüzdanlara bakıp, kullanılabilecek birkaç örneğin üzerinde duracağız. 

---

# Yazı III: DeFi için kullanılan cüzdanlar neler?
DeFi için yüzlerce cüzdan var.  Bu yazımızda gelin mobil ve tarayıcı bazlı cüzdanlara bakıp birkaç örnek ile bu alana adım atmak isteyenlere yardımcı olmaya çalışalım:

### DeFi için ne tip cüzdanlar kullanılıyor?
DeFi için genel olarak online, mobil ya da hardware cüzdanlar kullanılıyor. Mobil cüzdan aslında bir uygulama. Telefonunuzun işletim sistemine göre Apple Store ya da Google Play üzerinden indirip çalıştırıyorsunuz. 

Uygulamayı açtığınızda yeni bir cüzdan oluşturabilir ya da daha önce bahsettiğimiz 12 kelime elinizin altında ise bunları girerek sahip olduğunuz varlıklara ulaşabilirsiniz. Eğer yeni bir cüzdan yarattı iseniz, daha önce yazdığımızı hatırlatalım: Bu 12 kelimeyi not alıp güvenli bir yerde saklamakta yarar var. 

DeFi dünyası genel olarak Ethereum blokzinciri üzerinden çalıştığı için yazılarımızda genellikle Ethereum üzerinde çalışan cüzdanlardan bahsedeceğiz. Bitcoin ile Ethereum farklı zincirler oldukları için ilk zamanlarda çıkan cüzdanlar genelde ya birinde ya diğerinde çalışıyor idi. Şimdi her iki blokzincire ulaşmaya yarayan cüzdanlar da var.  

Bu yazımızda iki mobil cüzdan tipine değineceğiz: 

#### Wallet Connect
Wallet Connect, farklı cüzdanlar ile farklı DeFi uygulamalarının bir arada çalışmasını sağlayan bir standart. Kullanımı oldukça basit. Tek bilmeniz gereken telefonunuza yüklediğiniz mobil uygulamanın Wallet Connect standardına sahip olduğuna emin olmanız. Genelde çoğunluğunda bu özellik var. 

Bilgisayarınızdaki tarayıcı üzerinden herhangi bir DeFi uygulamasına girdiğinizde, sağ üstte bulunan 'Cüzdanı Bağla' tuşuna bastığınızda karşınıza gelen alternatiflerden Wallet Connect'i seçiyorsunuz. Bu seçimi yaptığınızda karşınıza bir QR kod çıkıyor.  Sonrasında telefonunuzdaki cüzdan uygulamasını açıp içinden QR kod okuyucu üzerinden bilgisayar ekranındaki kodu okutmak. Bu telefonunuz aracılığıyla bilgisayarınızı blokzincire bağlıyor. 

Wallet Connect standardı ile kurulmuş pek çok cüzdan mevcut. Bunların içinden kullanıcı kolaylığı ile Argent ön plana çıkıyor. Argent tamamen ilk cüzdan deneyimi yaşayanlar için kurgulanmış bir uygulama. Oldukça kullanışlı ve temiz bir arayüze sahip, yukarıda bahsettiğimiz 12 kelimeyi tutmak istemeyen ve parasının çalınmasından çekinenler için alternatif çözümler üreten bir cüzdan.

#### Metamask
Metamask, neredeyse tüm DeFi dünyasının otomatik cüzdanı olmuş durumda. Bunun temel nedeni kullanım rahatlığı. 

Her ne kadar DeFi platformları mobil telefonlardan kullanılabiliyor olsalar da, işlemlerin karmaşık yapısı nedeniyle bilgisayar başında olmak çok daha verimli oluyor. Farklı web sitelerine bağlanmak için Wallet Connect kullanmak rahat ama daha rahatı Metamask. Neden? Çünkü Metamask tarayıcınız içine yükleyebileceğiniz bir eklenti.

Wallet Connect gibi 'telefonunu çıkar, uygulamayı açık, ekrandaki QR kodu okut' gibi detaylar yok burada. DeFi platformunda sağ yukarıdaki 'Cüzdan Bağla' tuşu üzerinden Metamask'ı seçip onay verdiğinizde bağlanmış oluyorsunuz. 

Bu arada 2020 yılının sonuna doğru Metamask, mobil cüzdanlar için de bir uygulama yarattı. Tarayıcınız üzerinden gördüğünüz hesabınızı benzer şekilde telefonunuzdan da görebiliyorsunuz. 

Metamask'ın nasıl kullanılacağı ile ilgil [Aybars Dorman'ın detaylı yazısını okuyabilirsiniz]

### Cüzdanlar alanlarını geliştiriyor
Perakende sektöründe temel bir anlayış vardır. Son kullanıcıya kim dokunuyor ise en avantajlı olan odur. Kripto dünyasında da kullanıcıya dokunanlar cüzdanlar. Bu nedenle ileride değer olarak ciddi bir avantaja sahipler. 

Zaten cüzdanlar da bu avantajı kullanmaya başladılar bile. Cüzdan içinde yeni özellikler çıkararak kullanıcıyı olabildiğince kendilerine bağlamaya başladılar. Örneğin kullanıcılar Metamask üzerinden sadece varlıkları görmek değil, artık onları alıp satma imkanına da sahipler. Metamask token satmak isteyen kullanıcılarına yaklaşık 10 farklı borsadan fiyat toplayarak en uygununu sunuyor. 

Benzer şekilde Argent de, son zamanlarda DeFi üzerinde gittikçe ön plana çıkan getiri çiftçiliği alanında yatırım yapabilmeleri için kullanımı kolay ve anlaşılır bir arayüz sunuyor. 


### Arkası yarın
Cüzdan bir DeFi platforma bağlanmanın ilk adımı. Bir sonraki yazımızda, farklı DeFi platformlarında gezerken dikkat edilmesi gerekenlere bakacağız. 

---


# Yazı IV: DeFi'da Cüzdan Kullanımında Dikkat Edilmesi Gerekenler
DeFi dünyasında ilk adım olan cüzdanı kurduktan sonra sıra bu dünyada işlem yapmaya geldiğinde nelere dikkat etmek gerekir, gelin birlikte üzerinden geçelim:

Geçtiğimiz yazıda DeFi platformlara girmek için sahip olması gereken elektronik cüzdanlara bakmış ve farklı iki cüzdan tipi olan Argent ile Metamask örneklerine bakmıştık.  Sonrasında neler yapılması gerekiyor peki?

### Cüzdanı bağladık ya sonra?
Cüzdanı bağladıktan sonra DeFi platformunda rahatça gezebilir, bakiyenizi görerek yapabileceğiniz işlemleri seçebilirsiniz.  İşlemi seçtikten sonrasında dikkat etmeniz gereken kritik birkaç özellik var: 

### Blokzincirde işlem yapmak ne demek?

Blokzincir üzerinde işlem yapmak demek, o blokzincir üzerindeki blok kapasitesini kullanmak demek. Bitcoin blokzinciri her 10 dakikada bir blok oluşturuyor. Dolayısıyla yazılmak istenen işlemler bu blok içinde girebilmek için birbirleri ile yarışıyorlar. Eğer o sırada fazla işlem yapılmıyor ise bir sorun yok. Hemen hemen her istenen işlem madenciler tarafından toplanıp zincire yazılıyor. 

Peki ya çok fazla işlem varsa? İşte o zaman serbest piyasa ekonomisi devreye giriyor. Madenciler seçip hakkına sahip oluyorlar. Neye göre seçim yapıyorlar o zaman? Kendileri için en karlı olan işlemleri tabii.. 

Ethereum, Bitcoin'den daha sonra kurulmuş bir zincir olarak teknolojik anlamda daha fazla yenilik içeriyor. Bunlardan biri blokların Bitcoin'deki gibi 10 dakika yerine ortalama 15 saniyede bir hazırlanması. Bu da Ethereum'un daha fazla blok işlemesine yarıyor. 

Ancak, burada Ethereum'un ciddi bir dezavantajı var. O da şu: Bitcoin, genel olarak uzmanlaşmış bir para. Uzmanlaştığı konu para transferi yapmak. Bu da nispeten basit bir işlem. Basit derken kastedilen, blokzincire yazılacak çok basit bir bilgi. Bu nedenle 10 dakikada bir oluşturulan blok içinde fazla yer kaplamıyor. 

Ethereum ise, üzerinde karmaşık işlemlerin ve akıllı kontratların yazıldığı bir sistem. Bu nedenle her bir işlem ciddi olarak blokzincir üzerinde yer kaplıyor. Bu nedenle, 15 saniyelik bloklar çok hızlı bir şekilde doluyor. Kimi işlemler Bitcoin'den çok daha yavaş bir şekilde gerçekleşiyor. 

### DeFi'de işlem ücretleri
Eğer daha önce Bitcoin kullandıysanız işlem ücretlerini birkaç ABD Doları tuttuğunu görmüşsünüzdür. DeFi için ağırlıklı olaraki farklı bir blokzincir olan Ethereum kullanılıyor. Dolayısıyla DeFi ürünleri kullanırken ilk karşınıza çıkacak tedirgin edici konu işlem ücretleri olacak. 

Bir DeFi platformuna geldiniz, cüzdanınızı bağladınız ve bir işlem yapmaya karar verdiniz. Öncelikle içiniz rahat olsun, cüzdanınız sizden onay almadan herhangi bir işlem yapmaz.  Ancak, işlem için onay vermeden önce ne kadar ücret ödeyeceğinize dikkat etmekte fayda var. 

### İşlem ücreti nasıl ortaya çıkıyor?
DeFi'de ya da blokzincirde sabit ücret diye bir durum yok. Herhangi bir noktada yapacağınız işlemin ücreti ile bir sonraki işlem ücretinin aynı olması neredeyse imkansız. Neden? Nedenini anlamak için işlem ücretini oluşturan dinamiklere göz atmakta fayda var. 

Genel olarak üç farklı dinamik çalıyor işlem ücreti belirlenirken: 

1. İşlemin karmaşıklığı (ya da büyüklüğü): Yukarıda da yazdığımız gibi, bir işlem ne kadar karmaşık ise blokzincir üzerinde o kadar fazla yer kaplıyor. En basit işlem, bir kişiden diğerine ETH transfer etmek. Daha karmaşıkları, faklı ETH standartlarında örneği ERC 20 tokenini, birkaç farklı akıllı kontrat üzerinden geçirince çıkıyor. Her bir akıllı kontratın yaptığı işlem ne kadar artarsa zincirde kaplayacağı yer de o kadar artıyor. Kullanıcı olarak bu konuda çok yapabileceğiniz bir önlem yok.

2. Birim işlem maliyeti: Ethereum blokzinciri tek. Burada işlem yapmak isteyen binlerce kullanıcı var. Kimi zaman örneğin fiyatlarda dalgalanmalar olduğunda işlem yapmak isteyenlerin sayısı bir anda artabiliyor. Sistem bir nevi mezat yöntemi ile çalıştığı için, birim maliyet çok hızlı bir şekilde arşa çıkabiliyor. 

3. Hızlı işlem: Yukarıdaki iki kritere göre, yani blokzincire o anda ne kadar rağbet var ve işlem ne kadar büyük, yanında son bakılacak bu işlemi ne kadar hızlı yapmak istediğiniz. Eğer aceleniz varsa, normalden daha yüksek bir ücret ödeyerek o işlemin kuyrukta öne geçmesini sağlayabilirsiniz. Ama 'yok, o kadar yüksek işlem ücreti veremem' diyorsanız o zaman yavaş hız seçip, sabırla bekleyebilirsiniz (ama ücreti çok düşük seçerseniz, uzun süre beklemeye razı olmalısınız)

### Çok karmaşık görünüyor. Kullanıcı olarak ne yapabilirim?
Öncelikle yukarıdaki teknik detaylar sizi korkutmasın. Herhangi bir hesaplama yapmanıza gerek yok. Elektronik cüzdanınız size gerekli alternatifleri ve her bir alternatifin ücretini ortaya çıkaracak. 

Örneğin Metamask, herhangi bir işlem yapmak istediğinizde onay butonu ile birlikte size yavaş, normal ve hızlı olarak üç farklı seçenek sunuyor. Özellikle yüksek işlem ücretleri söz konusu olduğunda bu üç farklı seçeceğin birbirine yakın olduğunu görebilirsiniz. Daha ileri seviye kullanıcı iseniz, bu üç seçenek yerine, 'advanced/ileri' sekmesine basarak ücreti kendiniz belirleme şansınız var. 

Peki neler yapabilirsiniz? Öncelikle işleminizin ne kadar acil olduğunu düşünerek farklı stratejiler geliştirebilirsiniz: 

Eğer satın almak istediğiniz bir tokenin değerinin ucuzladığını ve fırsatı kaçırmamak gerektiğini düşünüyorsanız hemen işlem yapmak isteyebilirsiniz. O zaman yüksek işlem ücretine razı olabilirsiniz. 

Eğer uzun vadeli bir işlem yapıyorsanız (örneğin staking yapacaksanız), o zaman 'yavaş' göndermek isteyebilirsiniz ya da ileri sekmesinden daha da düşük bir birim maliyet seçebilirsiniz. 

Bir diğer seçenek, işlemi o an için bekletip, maliyetlerin daha düşük olduğu bir başka zaman dilimini seçmek olabilir. Birim maliyetleri ethgastation.info adresinden takip edebilirsiniz. 

### Sonuç 
Evet, bu dört yazıdan oluşan serimizde cüzdanlar konusunu ayrıntıları ile incelemiş olduk. Bundan sonraki yazımızda, işlem yaptıktan sonra varlıklarımızı takip etme konusunda bize yardımcı olabilecek araçlardan bahsedeceğiz. 
