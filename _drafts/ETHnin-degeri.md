# ETH'nin değeri nereden geliyor?
Kripto para dünyasını takip edenlerin yakından izlediği gibi Ethereum ekosisteminin parası ETH son zamanlarda ciddi değer kazandı. Peki bu artışın arkasında ne var, ETH’nin değerini neler etkiliyor? 

### Temel analiz teknik analiz farkı

Herhangi bir varlığın değerini tespit etmek için ağırlıklı iki yöntem kullanıyoruz. Bunlardan birincisi temel analiz. En basit tanımıyla herhangi bir proje ya da ürünün yatırımcılarına getirdiği (ya da gelecekte getireceği) değerin rakama dökülmesi. 

Diğeri ise yatırımcı davranışlarını inceleyen ve buna göre varlığın değerinin piyasalarda nasıl değişeceğini hesaplamaya çalışan teknik analiz. 

Kripto dünyasındaki paralar geleceğe dönük vizyon dışında yatırımcılara gösterecek başkaca bir gelir yaratamadıkları için bugüne dek temel analizin odağının dışında kaldılar, yatırımcılara daha çok teknik analiz yol gösterici oldu.

Bu durum artık yavaş yavaş değişmeye başlıyor. Özellikle ETH bize kendini temel olarak değerlendirmemizi sağlamaya yarayacak yeni gelişmeler sunuyorlar. Bu yazıda gelin Ethereum sistem kendi parası ETH’nin temel olarak değerine etki edecek neler yapmış onlara bakalım, bir sonraki yazıda da geleceğe yönelik neler bekleniyor onu inceleriz:

### BTC ya da ETH’nin temel olarak değeri var mı?

Krito dünyasının en büyüğü olan Bitcoin sisteminin parası BTC, sansür edilememesi, kısıtlı arzı ve yıllara meydan okuyan güvenirliliği ile temel analiz anlamında kendine bir yer edindi. (BTC’nin değerine göz atmak isterseniz sizi “[Bitcoin para mı gerçekten?](https://turansert.com/genel/2018/03/22/Bitcoin-para-mi-gercekten.html)” yazısına alalım) 

Bu dünyanın ikinci büyüğü olan Ethereum sisteminin parası ETH ise ‘[dünyanın en büyük bilgisayarı](https://turansert.com/genel/2018/06/14/dunyanin-en-buyuk-bilgisayari-ethereumun-hikayesi.html)’ olmak için epeydir çabalıyor.  Son zamanlarda da özellikle DeFi dediğimiz Merkeziyetsiz Finans alanında yaşanan gelişmeler sayesinde ETH spekülatif bir yatırım aracı olmaktan çıkıp değer yaratan bir para haline gelmeye başladı. Neden?

En basitinden hemen hemen bütün DeFi platformları ve bu platformların işleyişini sağlayan özgün paraları [Akıllı Kontratlar](https://turansert.com/genel/2018/06/29/bu-kontratlar-cok-akilli-ethereum-ve-akilli-kontratlar.html) ve ETH üzerine kurulu. Neden böyle? Fiziksel hayattan bir örnekle açıklayalım: Nasıl gerçek hayatta kuyumcular Kapalıçarşı’da bir araya geliyorlar ise, bu alanda sunulan hizmetler de belli platformlar üzerinde toplanmayı seviyorlar. Nereden geliyor bu sevgi? 

Öncelikle ürünlerinizi yaratabilmek için yazılımcılara ihtiyacınız var. En fazla yazılımcının olduğu platform Ethereum. Yazılımcılar da geliştirilen projeler ağırlıklı Ethereum üzerinde olduğu için bu platforma yöneliyorlar.  Bir nevi tavuk-yumurta sarmalı.

[blokzincir_kullanma.png]
Her bir noktanın büyüklüğü o zincirdeki işlem hacmini gösteriyor: ETH: $10.3 milyar, EOS:$1.9 milyar TRON: $ 0.3 milyar, diğer platformlar: $0,1 milyar. Kaynak: [dapp.com](https://www.dapp.com/article/q2-2020-dapp-market-report)

Bir diğer neden kullanıcıların da bu dünyada olması. Yukarıdaki grafikten gördüğünüz gibi Ethereum'un aktif kullanıcı sayısı kendisine en yakın zincirin 4 katı, işlem hacmi ise yaklaşık 5 katı.  DeFi projelerin en büyük özelliği gücü kullanıcıya vermeleri. Kullanıcının varlığını kendi cüzdanında tutarak DeFi ürünleri kullanması ve bir DeFi projeden diğerine zahmetsizce geçebilmesi. İşte kullanıcılar farklı ürünleri bir arada kullanabildikleri için Ethereum ağındalar ve dolayısıyla o ağın parası olan ETH'yi kullanıyorlar.  

### Bitcoin ile Ethereum'un temel farkı ne?

Hep bahsettiğimiz gibi Bitcoin yavaş ilerleyen bir teknoloji. Kendince haklı sebepleri de var. Dijital para olmaya soyundukları için en büyük sermayeleri güven. Teknolojik olarak hızlı gitme durumunda sorun çıkma ihtimali doğabilir - bu da güveni zedeler. Bitcoin geliştirici topluluğunun en korktuğu olay işte bu - o nedenle belki de kasıtlı olarak yavaş ilerliyorlar. 

Ethereum ise Bitcoin’e göre hem esnek hem de daha hızlı. (Burada hızlı yazdığım için Ethereum ekosistemi içindekilerin içten içe güldüğünü tahmin edebiliyorum. Ama buradaki hız göreceli olarak Bitcoin ile kıyaslama. Yoksa geliştiricilerin Ethereum ile ilgili en yakındıkları konu yavaşlığı. Örnek vermek gerekirse sektör Godot’u bekler gibi Ethereum 2.0’ı bekliyor, bu sene çıkacak mı diye [papatya falları açılıyor](https://www.poly.market/market/will-ethereum-20-phase-0-launch-before-2021) - çıksa da ne kadarı kullanıma hemen açılacak pek çok soru işareti barındırıyor). 

Hızlı olması teknolojik olarak yenilikçi olmasını sağlıyor ancak bir o kadar da sorun/hata çıkması ihtimaline kapıyı açık bırakıyor. 

Sonuç itibariyle DeFi alanındaki rüzgarı da arkasına alan Ethereum camiasında 2020’nin ikinci çeyreğinde en çok konuşulan konu bu rüzgarın neden ETH’nin değerine olumlu yansımadığı idi - ki o da Temmuz 2020’de geldi. Yani son yükseliş pek çok kişiye sürpriz gibi gelse de aslında öncesinde üç beş aydır beklenen bir gelişme idi. 

### Devamı haftaya
Evet, bir sonraki yazımızda da ETH değerini yakın ve uzun vadede neler etkiler ona bakalım hep birlikte.. 

### Gelecekte ETH değerini neler etkiler?

Geçtiğimiz yazıda, ETH'nin değerini oluşturan temel değerlere bakmaya başlamıştık. Özetle, kullanıcıların ve yazılımcıların bir arada olduğu bir dünya haline gelen Ethereum ağının "dünyanın en büyük bilgisayarı" olma vizyonunda ciddi aşamalar kaydetti. Bu da ETH'yi yalnızca piyasa hareketleri üzerinden değerlendirme yapan teknik analizin yanında artık yarattığı katma değeri anlamaya çalışan temel analizin de odağı haline getirdi. Gelin şimdi de temel olarak bakıldığında ETH değerini yakın ve uzun vadede etkileyecek etkenler neler onlara bakalım: 

##### Gas talebi ve fiyatı

ETH’nin gelecek ile ilgili nasıl bir seyir izleyeceği DeFi projelerin nasıl gelişeceği ile yakından ilişkili. Aslına bakarsanız burada da iki ucu keskin bir bıçak var ETH’in elinde. Neden?

Bir kere, DeFi projeler ne kadar artarsa Ethereum sistemine olan ihtiyaç da o kadar artacak. Hemen belirtelim Ethereum sistemini yazılımcı ya da kullanıcı olarak kullanmak istediğinizde 'gas' harcamak zorundasınız - 'gas' bir nevi sistemin yakıtı ve kullanabilmek için ETH ödemelisiniz (daha detaylı bilgiye [buradan ulaşabilirsiniz](https://blockgeeks.com/guides/ethereum-gas/)). Ethereum rekabetçi bir sistem. Yani Ethereum sistemini kullanan proje sayısı arttıkça gas ihtiyacı da artacak - özellikle işleminizi hızlı gerçekleştirmek istiyorsanız daha fazla gas harcamak zorunda kalacaksınız. (Finans alanında işlem yapanlar bilir: saniyelerin bile çok önemi vardır, aksi halde fırsat kaçırırsınız). Nitekim artan işlem talebinin etkisi şimdiden görülmeye başlandı. DeFi kullananların en çok şikayetçi oldukları konunun yüksek işlem ücretleri olduğunu belirtelim.  

Diğer yandan farklı projeler Ethereum sistemini kullanmaya başlarsa bu sefer yatırımcılar burada bir değer yaratıldığını gördükleri için ETH almaya başlar - aynı Temmuz ayında gördüğümüz gibi.. 

Sonuç olarak hem kullanılan gas hem de birim gas fiyatlarında bir artış olması söz konusu.  Bunun uzun vadede Ethereum sistemine nasıl bir etkisi olacağını göreceğiz ancak çok olumlu olmayacağını tahmin etmek zor değil. 

##### ETH para politikası
ETH’nin geleceğini belirleyecek bir başka konu ise para politikası. Öyle ya, BTC’yi savunanların en büyük ‘satış noktası’ BTC arzının 21 milyon ile sınırlı olması. Peki ya ETH’de durum ne?

Efendim, BTC’nin şu ana kadar yaratılan parası yaklaşık olarak [18,5 milyon adet](https://www.buybitcoinworldwide.com/how-many-bitcoins-are-there/) bu da toplam BTC miktarının %88’i anlamına geliyor. Kalan 2.5 milyon adet ise önümüzdeki 120 yılda azalarak yaratılmaya devam edecek. Bir başka açıdan baktığımızda yıllık olarak mevcut paranın yaklaşık %1.8’i gibi bir rakam yaratılacak önümüzdeki dört yıl boyunca. 

ETH’de ise bu biraz daha farklı. ETH’nin Bitcoin gibi ‘sınırlı arz’ durumu yok. Şu anki yıllık arz miktarının mevcut dolaşımdaki paranın yaklaşık %4’ü olduğunu söylemek mümkün. 


Kaynak: [Coinmetrics](https://coinmetrics.io/charts/#assets=eth,btc_log=false_roll=90_left=IssContPctAnn_zoom=1440339192000,160212556800)

Bu arada yıllık yaratılan miktarın mevcut stoğa oranının [altında %1.6 gümüşte ise %4.5 olduğunu söylersek](https://medium.com/@100trillionUSD/modeling-bitcoins-value-with-scarcity-91fa0fc03e25), neden Bitcoin’e ‘dijital altın’ Ethereum’a ‘dijital gümüş’ dendiği daha iyi anlaşılır sanırım. Son zamanlardaki altında ve onun çok daha fazlası gümüşte yaşanan yükselişi BTC ve ETH’de görmek de ilginç bir tesadüf herhalde. 

ETH’ye geri dönersek, para arzı anlamında ETH’nin BTC’den farklı olduğunu söylemek gerek. Bitcoin geliştirici grubu felsefi olarak BTC’nin güvenirliğini korumak konusunda hassasiyet gösteriyorlar. Ethereum geliştirici grubu ise felsefi olarak onlardan farklı:  Ethereum’u teknolojik bir ürün olarak görüyor. Teknolojik ürünlerde ise sorunlar çıkar ve bunlar giderilir. Örneğin, [iki hafta önceki yazımızda](https://turansert.com/genel/2020/07/18/aragon-ile-defida-yonetim.html) bahsettiğimiz [The DAO olayı](https://en.wikipedia.org/wiki/The_DAO_(organization)) sırasında sistemden birileri para çalınca, Ethereum geliştiricileri sistemi çatallamaya karar verdiler ve blok zinciri geriye döndürdüler. Bitcoin’de böyle bir olay için çatallama yapmak ölümcül bir günah - şimdiye kadar olmadı, bundan sonra da olmayacak gibi görünüyor. 

İşte benzer şekilde ETH’nin para arzı ileride değişir mi bunu kestirmek şimdiden zor. Geliştiricilerin verdiği bir söz yok. İhtimali az, zira arzı artırmak değeri düşürücü bir etki yapar ama yine de ‘kesin olmaz’ diye kimse söyleyemez. 

##### Madencilere verilen ödül

Öte yandan, ETH’nin de BTC’nin de yaratılma nedeninin sistemin kendini koruma amaçlı madencilere ödül vermek olduğunu belirtmiştik. Bitcoin sistemi bu ödülü azalarak da olsa vermeye devam edecek. Ethereum için ise bu ileride değişecek gibi görünüyor. Zira ETH 2.0 ile birlikte sistemi korumak için artık madencilik değil mevcut ETH’leri teminat gösterme yöntemine geçecek. Bu nedenle ileride sistem korumak için ETH yaratımına çok da ihtiyaç kalmayacak (madenciler BTC’deki gibi para transferinden komisyon almanın yanında Ethereum’daki Akıllı Kontratları çalıştırmak için de işlem ücreti alıyorlar). Bu nedenle ETH’nin para arzının daha da azalması bekleniyor. 

##### ETH 2.0 ve diğer teknolojiler

Temel olarak ETH’nin gelecekteki değerini belirleyecek önemli bir diğer etken DeFi başta üst seviye kullanıcıların Ethereum platformunu kullanmaya devam edip etmeyecekleri. Şu an için ETH kullanan projeler yarın öbür gün başka rakip platformlar kullanırlar mı? Temmuz ayı içinde [Dr. Emin Gür Sürer’in liderliğinde yeni bir yatırım alan Avalanche](https://tr.avalabs.org/) bu alanda hızlı işlem çıktıları ile Ethereum’a rakip olma iddiasında olan bir platform.

### Sonuç
Ethereum için ETH 2.0 başta olmak üzere DeFi projelere yaratacağı değer gelecekte ETH’nin değerini belirlemede çok önemli olacak. Bu alanda gerek Ethereum gerekse rakip projelerin geliştirdikleri teknolojiler önümüzdeki dönemde yakından takip edeceğimiz heyecanlı bir sürecin şimdiden habercisi gibi.. 
