### TL; DR:

Her ne kadar Bitcoin maksimalistleri çok eleştirse de, Bitcoin ile DeFi aslında birbirlerinden o kadar da farklı değiller. Gelin bu yazıda neleri benziyor görelim, önümüzdeki hafta da farkları neler onlara bakarız. 

### DeFi ve Bitcoin maksimalistleri
Eski arşivlere şöyle bir baktım da, DeFi ile ilgili olarak ilk iki yazımı 15 Şubat 2020'de yazmışım. İlki DeFi hareketini anlatan "[Blockchain finans dünyasını nasıl etkileyecek?](https://medium.com/@turansert/blockchain-finans-d%C3%BCnyas%C4%B1n%C4%B1-nas%C4%B1l-etkileyecek-ae5ef408fc789)", ikincisi ise hareketin en büyük oyuncusu ile ilgili "[MakerDAO kredi kullanımında çığır açar mı?](https://medium.com/@turansert/makerdao-kredi-kullan%C4%B1m%C4%B1nda-%C3%A7%C4%B1%C4%9F%C4%B1r-a%C3%A7ar-m%C4%B1-5b0d27a60bb1)" olmuş. Zaman çabuk geçiyor -  2019 başlarında 250 milyon ABD Doları civarında olan sisteme bağlı ETH miktarı şimdilerde Temmuz 2020'de 1.7 milyar ABD Dolarına geldi. 

Sadece rakamlar değil büyüyen. Rakamlarla birlikte aynı zamanda daha da konuşulur oldu DeFi hareketi. Daha çok konuşulduğunun ve etkisinin arttığının en önemli göstergelerinden biri BTC maksimalistlerinin ciddi tepkisini çekmeye başlamış olması. 

#### Bitcoin maksimalisti ne demek?
"Bitcoin maksimalisti de ne ola ki?" diye soracak olursanız. Efendim, kripto dünyasındaki bir grup insan için "tek gerçek bitcoin kalan her şey yalan". Tamamen merkeziyetsiz yapısı sayesinde bireylerin finansal özgürlüğünü her tür sansüre karşı koruması nedeniyle BTC'ye yalnız ekonomik değil felsefe olarak da derinden bağlı bu kişiler için BTC dışındaki her tür alternatif araç oyuncak hatta safsata. Geçtiğimiz yıllarda özellikle Ethereum ile didişen bu grubun şu anki baş düşmanı DeFi hareketinin aktörleri. 

#### Ne iddia ediyor Bitcoin maksimalistleri? 
DeFi oyuncularının yeterince merkezi olmamasından tutun, haddinden fazla barındırdığı risklere, şu an çok popüler olması ile birlikte DeFi'ya giden paranın bundan iki yıl önce başlayan ICO çılgınlığı benzeri bir balon yaratıp sonrasında ciddi bir kayıba neden olacağına kadar pek çok görüş. 

#### Peki yanılıyorlar mı? 
Maalesef dünyanın 1 ya da 0 gibi ikili değer (binary) olduğuna inanan biri olmadığım için şu şekilde cevap vermeliyim: Bahsettikleri riskler gerçekten var. Ama ne kadar ciddi. Ya da bu riskler var diye DeFi hareketini ciddiye almamak mı lazım? İşte orada durmak gerekiyor. DeFi risklerine önümüzdeki yazılarda çok daha detaylı bakacağız.

### Bitcoin ve DeFi - "Yok birbirimizden farkımız, köklerimiz aynı"
Bu arada Bitcoin ile DeFi hareketine "biri ya da öbürü" diye bakmaktan çok "yok aslında çok da birbirinden farkları" şeklinde bakmak belki de daha doğru. Neden? Gelin birlikte bakalım: 


#### Bitcoin en merkezi olmayan DeFi ürün
Öncelikle Bitcoin'in kendisi merkeziyetsiz bir finans hareketi. DeFi hareketinin oyuncularının çoğunun nihai hedefi, Bitcoin gibi sadece ürün olarak değil, yönetim olarak da merkeziyetsiz bir hareket olmak. Dolayısıyla Bitcoin bu oyuncuların bir nevi kutup yıldızı. 

Zaten, aslında şu anki DeFi oyuncularının çoğu Bitcoin'in geçtiğine benzer yollardan geçiyorlar. Bitcoin bütün bu sorunları bir bir aşarak ve yıllara meydan okuyarak şu anki durumuna geldi ve sektörün ağır abisi oldu. 

#### Bu işler teknik olarak emek ister
Genelde bu tip hareketlerin olgunlaşması için zamana ihtiyaçları var. Örneğin, Wikileaks Bitcoin ile para toplamaya karar verince Satoshi projenin (ilk çıktığından beri iki yıl geçmiş olsa da) "yavaş büyümesi gerektiğini" belirterek onlardan Bitcoin'i kullanmamalarını ister ve sonrasında da sırra kadem basar. 

[Satoshi yazısı]

DeFi hareketleri de Bitcoin'in ilk günleri gibiler şu anda. Olgunlaşmaya ihtiyaçları var. Farkları ise, 2010 yılına göre çok daha fazla insan ve kaynak bu alana ilgi gösteriyor. Üstelik gerekli pek çok altyapı da aradan geçen zaman içinde (özellikle Ethereum içinde) yavaş yavaş oturdu. O nedenle Bitcoin'e göre daha hızlı ilerlemeleri beklenmeli. 

Ama olgunlaşmaya doğru giderken pek çok yol kazasına uğrayacakları da kesin. Sürat felaket getirir mi kestirmek zor ama arada bir lastik patlatacağı kesin gibi. Aynı, Mart 2020'de MakerDAO'nun yaşadığı Kara Perşembe gibi. 

#### Ama tek eksik teknik değil
DeFi hareketinin teknik olarak uzmanlaşmasının yanında başka ihtiyaçları da var. Aynı Bitcoin'in zamanında yaşadığına benzer. 

Bunlardan biri kullanıcı dostu arayüzlere olan ihtiyaç. Şu anda eğer çok iyi bir finans kullanıcı değilseniz DeFi ürünlerini kullanabilmek gerçekten çok zor. Ne yapacaksınız, nasıl yapacaksınız, hangi riskleri alıyorsunuz bunları anlamak uygulama ya da web sitelerinden anlamak neredeyse imkansız. 

Bunun yanında DeFi'nin en önemli sorunlarından biri değişik uygulamalar arasında işlem yaparken çok fazla kayıp yaşanması. Bunun tabii en önemli nedeni merkeziyetsiz piyasaların hala yeterince likit olmaması. Bu uygulamalar arasında fiyatlar açısından farklılıklar oluşmasına neden oluyor.  Aynı zamanda kimi zaman Ethereum üzerinde işlem yapabilmek için harcamanız gereken gas fiyatlarında da ciddi artışlar olabiliyor. 

#### Hem BTC hem de DeFi'ya yatırım yapmak
Öte yandan bir yatırımcı olarak DeFi piyasasının tadına bakmak istiyor ama bir şekilde elinizdeki Bitcoin'ler ile vedalaşmak da istemiyorsunuz. Bu da gayet mümkün. DeFi piyasaları dediğimiz gibi finansal olarak size çeşit çeşit alternatif sunabiliyor. Bunlardan biri de WBTC (Wrapped Bitcoin) dediğimiz Ethereum üzerine kurulu bir Akıllı Kontrat. Bu kontrat sayesinde elinizdeki BTC'yi verip karşılığında aynı miktarda WBTC alabiliyorsunuz. İstediğiniz zaman da aynı şekilde bire-bir karşılığı tekrar BTC'ye dönebiliyorsunuz. Ne işe yarıyor bu? Öncelikle elinizde BTC tutmaya devam ediyorsunuz. Ama WBTC'yi kullanarak çeşitli DeFi uygulamalarında faiz kazanabiliyorsunuz. 

Tabii WBTC'nin en önemli çıkma nedeni DeFi aktörlerinin can suyu olan likiditenin artırılabilmesi. Bakmışlar, kripto piyasasında ciddi sayıda insan elinde BTC tutuyor, bundan nasıl fayda sağlayabilirizi düşünürken bu ürün ortaya çıkmış.

Ancak şunu hemen hatırlatmakta fayda var: Elinizde WBTC tutmak ile BTC tutmak bir değil. WBTC tutmak daha riskli. Zira WBTC başta da söylediğimiz gibi bir Akıllı Kontrat. Bu nedenle Akıllı Kontratlarda çıkabilecek riskleri barındırıyor. Her ne kadar sık sık denetime tabi tutulsa, yaratılmış olan WBTC'leri şeffaf bir şekilde izlemek mümkün olsa da sonuçta BTC Bitcoin ağı tarafından korunurken, WBTC Ethereum ağı tarafından korunan ve bir grup insanın yazdığı bir kod bütünü. 

Yine de görünen o ki Temmuz 2020 başı itibariyle yaklaşık [8,600 BTC sisteme kilitlenerek o kadarlık WBTC yaratılmış](https://wbtc.network/dashboard/order-book)

