Bu haftaki yazımızda geçtiğimiz günlerde ABD tarafından yasaklı listesine alınan Tornado Cash uygulamasını ve bu olayın kripto dünyasına etkilerini ele alacağız. 

### Neydi Tornado Cash
Tornado Cash, Ethereum blokzinciri üzerindeki para akışlarının kaynağını gizlemek için kullanılan bir uygulama. Temel olarak, kendisine gönderilen ETH'leri topluca bir havuza alıp karıştırıp, daha sonra istenilen adrese çekim yapılabilen bir akıllı kontrat, kimilerinin deyişiyle bir karıştırıcı. Bu sayede, herhangi bir adrese gelen paranın hangi adres tarafından gönderildiği belli olmuyor. Hizmete girdiği 2019 yılından bu yana yaklaşık [7,6 milyar ABD Doları](https://blog.chainalysis.com/reports/tornado-cash-ofac-designation-sanctions/) bu uygulama üzerinden geçirilmiş. 

### Neden otoritelerin ilgisini çekmişti?
Geçtiğimiz birkaç yıl içinde DeFi dünyasında yaşanan pek çok hack olayında çalınan paraların Tornado Cash aracılığıyla izlerinin kaybettirildiği görüldü. Yapılan incelemeler sonucunda bu hacklerin önemli bir kısmının Kuzey Kore'de devlet tarafından 'yetiştirilen' ve ABD tarafından [2019 yılında yaptırım konan](https://home.treasury.gov/news/press-releases/sm774) Lazarus isimli korsan grubu tarafından gerçekleştirildiği anlaşıldı. Bu konudaki son büyük örnek, Axie Infinity tarafından kurulan Ronin blokzincirini Ethereum'a bağlayan köprüde 2022 yılı Mart ayındaki saldırıda çalınan [455 milyon dolar](https://twitter.com/chainalysis/status/1514645221027594245) oldu. 

Kuzey Kore, ABD'nin [1950'lerden beri yaptırım uyguladığı](https://en.wikipedia.org/wiki/Sanctions_against_North_Korea) bir ülke. Bu nedenle yukarıda bahsettiğimiz tek bir olayda devlet bağlantılı hackerların 'yürüttüğü' para elbette ABD'li otoritelerin tüylerini havaya kaldırmıştı. Tornado Cash üzerinden geçen paranın yaklaşık [%28'inin direkt hackerlar ve yaptırım altındaki yapılardan geldiği düşünülürse](https://blog.chainalysis.com/reports/tornado-cash-ofac-designation-sanctions/), otoriteler tarafından aksiyon alınması kaçınılmazdı. 

[Chainalysis tablosu]

### Otoriteler ve merkezi kurumlar nasıl tepki verdiler?
ABD Hazine Bakanlığının kara para faaliyetlerini önleme alanında çalışan iki kurumu var. Bunlardan biri [FINCEN](https://www.fincen.gov/) diğeri ise [OFAC](https://home.treasury.gov/policy-issues/office-of-foreign-assets-control-sanctions-programs-and-information) (Office of Foreign Assets Control - Yabancı Varlıklar Kontrol Dairesi). FinCEN özellikle finansal kurumların şüpheli işlemleri belirleme konusunda izleyecekleri yol konusunda politikalar üretirken, OFAC direkt şüpheli kişi ya da kurumların [belirlenmesi](https://home.treasury.gov/policy-issues/financial-sanctions/specially-designated-nationals-and-blocked-persons-list-sdn-human-readable-lists) ve yaptırım uygulanması ile [uğraşıyor](https://cryptobriefing.com/makerdao-should-seriously-consider-preparing-for-dai-depeg-founder/). 

İşte bu iki kurumdanbiri olan OFAC, 8 Ağustos 2022'de yayınladığı [bir bildiri](https://home.treasury.gov/news/press-releases/jy0916) ile Tornado Cash uygulamasını ve bu uygulama ile ilişkilendirdiği 38 adresi [yasaklı listesine](https://home.treasury.gov/policy-issues/financial-sanctions/recent-actions/20220808) (SDN - Specially Designated Nationals and Persons List) aldığını açıkladı. 

Bu açıklamanın hemen ardından Tornado Cash ile ilgili ardı ardına aksiyonlar gelmeye başladığını gördük. 

* Kripto dünyasının ikinci büyük stabil parası olan USDC'yi çıkaran Circle, Tornado Cash ile ilgili yaptırım listesine alınan hesaplardaki 75.000 USDC'yi [dondurdu](https://www.theblock.co/post/162172/circle-freezes-usdc-funds-in-tornado-cashs-us-treasury-sanctioned-wallets) (burada aklınıza 'İyi ama hani kriptoparalar sadece bana ait varlıklardı, başka kimse onlara dokunamazdı?' sorusu gelebilir. O dediğiniz daha çok BTC, ETH gibi merkeziyetsiz olarak kullanıma çıkmış paralarda geçerli bir durum. USDT, USDC gibi paralar merkezi yapılar tarafından çıkarılan akıllı kontratlar oldukları için bir hamle ile kullanıcının cüzdanında bloke edilebilirler).

* Sadece kripto değil tüm açık kaynak dünyasındaki uygulamaların bir arada bulunduğu ve geçtiğimiz yıllarda Microsoft tarafından satın alınan [Github}(https://github.com/), Tornado Cash'in gelişmesi katkı veren hesaplara ait sayfaları [askıya aldı](https://twitter.com/semenov_roman_/status/1556717890308653059?s=20&t=f3MfLgufRQQ3WhQy5oGmkw).

* [Infura](https://infura.io/) ve [Alchemy](https://www.alchemy.com/) gibi merkezi altyapı sağlayıcılar, Tornado Cash ön yüzüne [ulaşımı kestiler](https://www.theblock.co/post/162402/infura-and-alchemy-blocking-access-to-tornado-cash).

* [dydx](https://www.coindeskturkiye.com/sirketler/dydx-bazi-hesaplari-engelledi-1473), Aave, Uniswap, [Balancer](https://twitter.com/BalancerLabs/status/1558212602257231873) benzeri merkeziyetsiz olma hedefinde olan ancak hâlâ merkezi unsurları bulunan protokoller web sitelerinden Tornado Cash ile etkileşime girmiş hesapları [bloke etmeye](https://cryptoslate.com/defi-protocols-aave-uniswap-balancer-ban-users-following-ofac-sanctions-on-tornado-cash/) ya da yetkililere bildirmeye başladılar.

* Tornado Cash'i yürüten DAO kendisini [feshetti](https://cryptoslate.com/tornado-cash-contributor-reveals-dao-shut-down-as-it-cant-fight-the-us-need-to-keep-contributors-safe/).

* Belki de en ilginci, Hollanda resmi otoriteleri Tornado Cash geliştiricilerinden birini tutukladığını [açıkladı](https://www.coindeskturkiye.com/politika/supheli-tornado-cash-gelistiricisi-hollandada-tutuklandi-1493).

### Kripto dünyası bu konuda ne düşünüyor?
Tornado Cash'e karşı alınan bu aksiyonlar kripto dünyasında tam anlamıyla bir soğuk duş etkisi yarattı.  Konu ile ilgili pek çok kişi ve kurum tepki verdi. Bu tepkileri birkaç temel nokta çevresinde toplamak mümkün. 

ABD'nin bu hareketi öncelikle Tornado Cash'in verdiği hizmet üzerinden eleştiriliyor. Zira, bu uygulama temel olarak kişilere 'mahremiyet' konusunda fayda sağlıyor. 'Mahremiyet' ise temel vazgeçilmez özgürlüklerden bir tanesi ve özellikle blokzincir dünyasındaki kullanıcılar için hayati bir öneme sahip. Blokzincir hepimizin bildiği gibi oldukça şeffaf bir sistem. Kişi ismi görülmese bile hesapların ne yaptıkları herkes tarafından görülebiliyor. Bu da hesapları ve içindeki varlıkları dış tehlikelere açık hale getiriyor. Örneğin, Ukrayna'daki kuruluşlara yardım etmek isteyen bir kullanıcı, hesabıdan bir transfer yaptığı anda Rus tarafının radarına girip 'mimlenebiliyor'. Ya da hesabında yüklü miktarda para tutan biri, yapacağı herhangi bir işlem ile kimliğinin açığa çıkması riskini taşıyabiliyor. 

Elbette, blokzinciri üzerindeki paranın terörist aktivitelerde kullanılmasını hiç kimse istemiyor, ancak bunun için temel özgürlükleri kısıtlanması Amerikan kamuoyu oldukça hassas. ABD'li otoritelerin bu hareketini mideden ufak bir parça almak için girip karaciğer, dalak ve safra kesesini alan acemi cerrahın yaptığı ameliyata benzetenler var. 

İkinci eleştiri ise daha pragmatik. Kripto alanındaki saygın düşünce kuruluşlarından Coincenter, ABD'li otoritelerin 'sap ile samanı karıştırdığını' [iddia ediyor](https://www.coincenter.org/analysis-what-is-and-what-is-not-a-sanctionable-entity-in-the-tornado-cash-case/). Zira, bu tip listelere genel olarak kişi ya da kurumlar alınıyor. Burada ise kara listeye alınan bir uygulama! Kişiler ya da kurumlar kendi iradeleriyle hareket eder, yaptıklarında sorumlu olur ve gerekirse bu hareketlerinden geri dönebilirler. OFAC böyle bir merkezi yapı olan Blender uygulamasını Mayıs 2022'de kara listeye aldığını [açıkladığında](https://home.treasury.gov/news/press-releases/jy0768) kimsenin bir itirazı olmamıştı.  Tornado Cash ise bir yazılım. Blokzincirin değiştirilemez özelliği gereği bir kez hizmete sunulduktan sonra isteyenin dilediği gibi kullanabileceği ve bunu kimsenin engelleyemeyeceği bir yazılım. ABD'nin bu hareketi, aslına bakarsanız, ekmek bıçağı ile cinayet işlendiği için bıçak üreticilerini tutuklamaya benziyor.  Coincenter'a göre, Tornado Cash'i çıkaran bir kurum ya da grup varsa bunlar yaptırım altına alınabilir ama uygulamaya ya da onu kullananlara getirilecek yaptırım maksadını aşıyor ve muhtemelen dava edilerek ABD Anayasa Mahkemesinden geri dönecek bir hareket. 

### Arkası yarın
Buraya kadar, Tornado Cash olayını ve arkasından yaşananları toparladık. Bir sonraki yazımızda kripto dünyasının bu karara karşı kısa ve uzun vadeli verdiği tepkiler, protokoller, geliştiriciler, altyapı platformlarını nelerin beklediğine değineceğiz. 

# Yazı 2: Tornado Cash olayı sonrası kripto dünyasını neler bekliyor?
Tornado Cash olayını incelediğimiz ikinci yazıda, kripto dünyasının bu olaya verdiği tepkileri ve bu dünya oyuncularını gelecekte nelerin beklediğini irdelemeye çalışacağız. 

Geçtiğimiz yazıda, Ethereum blokzinciri üzerindeki Tornado Cash isimli gizlilik uygulamasının yasaklanması sonrası merkezi kripto oyuncularının otoritelerin aldığı karar uyarınca aldıkları aksiyonları ve alınan bu kararın kripto dünyasında yarattığı yankıları dile getirmiştik. Şimdi ise önce kripto oyuncularının verdiği tepkileri sonrasında ise onları bundan sonra nasıl bir dünyanın beklediğine göz atalım. 

### Kısa vadeli tepkiler

Öncelikle önceki yazımızda değindiğimiz gibi, merkezi platformlar (Circle, GitHub, Infura, Alchemy gibi) ya da merkeziyetsizlik yolunda ilerleyen ama geliştici ekibi ABD'de bulunan platformlar (dYdX, Aave, Uniswap, Balancer gibi) Tornado Cash ile ilgili hesaplara erişim konusunda kısıtlama getirmeye başladılar. 

Bunun yanında, alınan önlemin kripto dünyasının ruhuna aykırı olduğunu gösterebilmek amacıyla, ünlü pekçok kişinin hesabına Tornado Cash üzerinden 0.1 ETH [para atıldı](https://www.coindeskturkiye.com/politika/birisi-tornado-cashten-eth-gondererek-unluleri-trolluyor-1446). Öyle ya, Tornado Cash bir yazılım. Parayı havuza gönderen birileri var ve bu birileri Tornado Cash'e 'parayı şu hesaba gönder' dediklerinde hesap sahibinin alabileceği bir önlem yok. Dolayısıyla Coinbase'in sahibi Brian Amstrong'dan ünlü sunucu Jimmy Fallon'a kadar pek çok ünlünün hesabı şu anda 'lekelenmiş' durumda. 

### Protokoller açısından uzun vadede neler bekleniyor?

Bunlar kısa vadeli reaksiyoner alınan önlemler. OFAC'ın bu hareketlerinin uzun vadede de ciddi etkileri olması beklenmekte. Burada DeFi protokolleri kendilerine belli politikalar belirlemek, hatta stratejilerini gözden geçirmek durumundalar. Örneğin, DeFi dünyasının en büyüklerinden MakerDAO, teminat havuzlarında tuttuğu [USDC'leri ETH'ye dönüştürmeyi tartışıyor](https://cryptobriefing.com/makerdao-should-seriously-consider-preparing-for-dai-depeg-founder/). Konuşulan rakam az değil 3,5 milyar ABD Doları. Circle'in kişilere ait hesaplardaki USDC'leri dondurmuş olması MakerDAO'nun gözünü korkutmuş durumda; yarın öbür gün Circle'in aynı hareketi kendilerine yapmayacağının garantisini kim verebilir? Her ne kadar bu hareketin çılgınca olacağını iddia eden Vitalik Buterin ve Compound kurucusu Josh Lerner gibi ağır toplar olsa da Maker bu konuda nasıl bir aksiyon alacak göreceğiz.

#### DeFi dünyası ikiye mi bölünecek?

Bu hareketin DeFi uygulamalarını (bir diğer deyişle protokollerini) ikiye bölmesi de kuvvetle muhtemel. Bir yanda, kanuni otoritelere uyumlu olmaya çalışan protokoller, bu tip yasaklamalara uyarak gerekli kısıtlamaları yapacaklar. Bu tip kısıtlamaların, otoritelerin desturu alındığı için protokollerin daha geniş bir kitleye hitap edebilmesine katkı sağlayabileceği söylenebilir. Ancak unutulmaması gereken, otoritelerin konuya vakıf olmadıkları için alınmasını istedikleri önlemler protokoller açısından uygulamada ciddi sıkıntı yaratma ihtimali. Yarın öbür gün istenen kısıtlamalar protokollerin ellerini ayaklarını bağlayabilir; bunun somut örneklerini klasik finansta her gün yaşıyoruz. Örneğin, klasik finansta 'paranın kaynağının nereden geldiği önemli bir konudur'. Bugün ETH üzerinden Tornado Cash kullananlar toplam hesapların %0.03'ü olmasına rağmen bu kullancıların iletişime geçtiği birinci derece hesaplar toplam ağın %2,36'sı, onların ilişkiye geçtiği ikinci derece hesaplar ise toplam [Ethereum ağının neredeyse yarısına denk geliyor](https://twitter.com/ElBarto_Crypto/status/1558428428763815942)! Bu durum, klasik finansa alternatif olarak gösterilen DeFi'nin aslında yavaş yavaş klasik finanslaşması anlamına gelir ki, uzun vadede bu tip yapıların böyle hibrit bir şekilde kullanıcılarına nasıl bir değer önerisi sunabilecekleri tartışma konusu olabilir. 

[Four degrees of separation]

#### Merkeziyetsizleşme hızlanabilr mi?
Diğer yandan, bu durum protokollerin gittikçe daha hızlı bir şekilde merkeziyetsizleşmesine de yol açabilir. Geliştirici ekipler herhangi bir kanuni sorumluluk altına girmemek için kendilerini dağıtarak, tüm gelişmeyi DAO'lar aracılığıyla topluluğa vermek isteyebilirler. Alternatif olarak, ekiplerin merkezlerini ABD'den daha teknoloji dostu ülkelere (örneğin son dönemde Birleşik Arap Emirlikleri bu anlamda ön plana çıkmaya başladı) taşımaları da söz konusu olabilir. Bu son konu, yani ABD'nin uygun bir kanuni altyapı sağlayamadığı için bu alandaki liderliğini kaybetmesi ihtimali, ülkedeki kanun koyucular için oldukça hassas bir nokta. İnovasyon yarışını kaybetme tehlikesi, OFAC benzeri ofislerin yapacağı müdaheleleri kısıtlamak için gerekli kanuni altyapının hazırlanması konusunda ciddi bir motivasyon kaynağı olabilir. 

#### Tornado Cash kapanıp Mornado Cash açılırsa ne olacak?
Öte yandan, Tornado Cash'in engellenmesinin uzun vadede kalıcı sonuçları olacak mı, açıkcası o da belirsiz. Açık kaynak kodlu olması nedeniyle Tornado Cash'in kopyalanarak benzerlerinin çıktığını görebiliyoruz. Buradaki kritik nokta, Tornado Cash'ın büyüklüğü sayesinde karıştırıcı özelliğinin oldukça etkili olmasıydı (her ne kadar [Elliptic](https://hub.elliptic.co/) benzeri takip firmaları farklı yöntemler ile kirli parayı belirli ölçülerde [ayıklayabildiklerini açıklasalar](https://hub.elliptic.co/analysis/the-100-million-horizon-hack-following-the-trail-through-tornado-cash-to-north-korea/) da). Bir başka uygulama Tornado Cash kadar etkili olabilecek mi, onu kestirebilmek zor. 

#### Ön yüz ve altyapı farkı
Bir diğer önemli konu ise, kısıtlamaların önemli bir kısmının ön yüzler tarafında olması. Ne demek bu? DeFi protokolleri temel olarak blokzincir üzerine yüklenmiş akıllı kontratlar. Bir kez akıllı kontratı sisteme yüklendikten sonra (eğer güncellenebilir şekilde yapılandırmazsanız) artık geliştiricinin kontrolünden çıkıyor. Genelde kullanıcılar protokollerin web sayfaları üzerinden akıllı kontrat ile etkileşime girebiliyorlar. İşte bu web sayfaları geliştirici ekibe ait ve dış yaptırıma tabi olabiliyorlar. Bu nedenle, ön yüz dediğimiz bu sayfalara erişim kısıtlanabiliyor. Arka tarafta blokzincire ulaşan kullanıcılar protokolün sunduğu akıllı kontratı kullanmaya devam ediyorlar. Ne var ki, bu tip direkt blokzincir üzerinden ulaşım teknik bir bilgi gereksinimi gerektiriyor. Karşımızda daha henüz cüzdan kullanmakta bile zorlanan bir kitle olduğunu göz önüne aldığımızda, bu tip direkt kullanımın hayli düşük seviyede olacağını düşünebiliriz. 

Gelecekte DeFi üzerindeki tam merkeziyetsiz girişimler, kullanıcıların protokollerin geliştirdikleri akıllı kontratları direkt kullanabilmeleri yarayacak araçları çıkarıp kullanıcılara sunacaklardır. Yine de, kısıtlamaların kullanıcı adaptasyonunu yavaşlatacağını söylemek mümkün. 

### Peki ya geliştiriciler açısından?

Hollanda otoriteleri tarafından Tornado Cash geliştiricilerinden birinin tutuklanması, her ne kadar bu dünyadaki geliştiricilere bir gözdağı olarak algılansa da, açıkcası uzun vadede otoritelere çok da fayda sağlamayacak. Tam tersine, geliştiricilerin kimliklerini açıklamak yerine anonim kalmalarını teşvik edecek, onlara anonim kalma konusunda ciddi bir bahane getirecek bir uygulama bu. Kısacası bu tutuklamanın oldukça talihsiz bir hareket olduğunu söylemeye gerek yok. 

### Olayın bir boyutu da akıllı kontrat platformu seviyesinde!
Öte yandan, son günlerde tartışılmaya başlanan bir başka nokta da birinci seviye akıllı kontrat platformlarının geleceği ile ilgili. Birinci seviye platformların güvenliği ağırlıklı olarak hisse kanıtı sistemi ile sağlanıyor (ingilizcesi Proof-of-Stake PoS olan bu sistemi kısaca kullanıcıların ellerindeki platforma ait paraları sisteme kilitlemesi ve karşılığında beller bir ücret karşılığı işlemlerin doğruluğunu onaylaması olarak adlandırabiliriz). Bir aksilik olmazsa Eylül ayı içinde Ethereum ağı da bu sisteme geçecek. 

Onaylayıcı olma, kişilerin kendi başlarına yürütebilecekleri bir işlem olmasına rağmen herkese göre değil. Kullanıcının belli uygulamalar indirip bilgisayar başında saatlerinin harcayarak sistemi kurması, sonrasında da bilgisayarını uzun süreli aktif tutması gerekiyor. Bundan kaçınmak isteyen kullanıcılar, ellerindeki ETH'leri bu işi yapmak için uzmanlaşmış kurumlara emanet ederek işin 'hamaliye' kısmından kaçınabiliyorlar. Bu uzmanlaşmış kurumlardan Coinbase, Kraken ve Binance şu anda tüm Ethereum sistemine emanet edilmiş [ETH'lerin %27'sine sahipler](https://coinmarketcap.com/alexandria/article/glassnode-and-coinmarketcap-on-chain-analytics-issue-one). 

Peki ya önümüzdeki günlerde OFAC ya da benzeri bir kurum, bu merkezi yapılardan 'mimlenmiş' adreslerden gelen işlemleri onaylamamalarını isterse ne olacak? Bu merkezi yapılar buna uyacaklar mı? Onaylayıcıların, geçerli bir işlemi tarafsız olarak onaylamaları gerekiyor. Kasti olarak onaylamadıkları durumda (ve bunu süreki yapmaları halinde) sistem tarafından rehin koydukları paranın budanması tehlikesi var (ingilizcede buna 'slashing' deniyor). Merkezi yapılar açısından iki ucu keskin bir bıçak tutma tehlikesi ortaya çıkacak: Ya otoritenin dediğini uygulamayıp yaptırımlara maruz kalacaklar, ya da dediğini uygularlarsa müşterilere ait ETH'leri kaybetme riskleri ortaya çıkacak. Bakalım, merkezi kurumlar burada nasıl bir aksiyon alacaklar?

### İleride kripto dünyası neler yapabilir?

Peki önümüzde duran konuya akılcı yaklaşım nasıl olabilir? Öncelikle, ABD'nin tepkisinin azımsamak ya da yasakçı bulmak işin kolayına kaçmak olur. Kendileri açısından tehlikeli gördükleri bir düşmanın desteklediği bu harekete tepki vermeleri gayet normal.  Tepkinin şiddeti ya da şekli ise kişisel özgürlükleri kısıtladığı için ölçüsüz ve muhtemelen kanuni sınırları zorladığı için yargıdan dönecek, ancak bu dönüşün bir kaç yıl süreceği düşünüldüğünde kısa vadede yargının bir çözüm olacağını öne sürmek zor. 

Kripto dünyasının tepkisinin birkaç yönden olacağını düşünüyorum. Coincenter benzeri düşünce kuruluşları ve merkezi yapılar Washington DC'deki lobi faaliyetleri aracılığıyla kamuoyu yaratma konusunda ağırlıklarını ortaya koyacaklar. Burada da temel konu yine yapılan hareketlerin bu alanda çalışan ekipleri ülke dışına kaçırması nedeniyle ABD'nin inovasyon konusunda geri kalacağı korkusu olacak muhtemelen. Öte yandan, demografinin değişmesi ile birlikte yaklaşan seçimlerde adayların temsilciler meclisi ve senatoya seçilebilmek için daha kripto dostu yaklaşımlar göstereceğini tahmin etmek de mümkün.

DeFi dünyasında yukarıda bahsettiğim ikiye ayrılma konusunda topluluğun büyük bir kısmının merkeziyetsizlik tarafından kalacağını öngörmeli. Klasik finansı DeFi ile birleştirmeye çalışan uygulamalar yine sahnede olacaklar ancak artan regülasyonlarla birlikte bu alandaki heves bir parça azalabilir. Diğer yandan, Aave Pro benzeri, merkeziyetsiz servis sağlayıcılar tarafından, kurumsal dünyaya hitap edecek steril ürünlerin arttığı da görülebilir. Bir taraftan da, artan kamuoyu baskısı ile birlikte otoritelerin de DeFi protokollerini anlamak için daha fazla çaba sarfedeceği ve otoriter rejim tarzı toplu yasaklama yerine daha hassas terazide ölçülmüş yaptırımlar getirmeleri de olasılık dahilinde.

### Sonuç 
Tornado Cash olayı, merkezi otoritelerin haklı gerekçelerle olsa bile kripto dünyasına attıkları talihsiz bir adım oldu. Görünen o ki, bu alanda yeni olan herkesin yaşadığı öğrenme eğrisini onlar da yaşayacaklar. Kripto dünyası içinde ise şu an alınan bu önlemin genelleştirilerek korku senaryoları çizildiğini görüyoruz. Umarım gerçek bundan ziyade, bu olayın aslında kriptoya karşı alınan hasmane bir tavırdan öte, otoritenin kendine düşman olarak gördüğü Kuzey Kore'ye yönelik bir aldığı bir aksiyon olduğudur. Eğer böyle ise ileride oluşturulacak kamuoyu ve DeFi ürünlerinin daha iyi tanınmasıyla birlikte kısıtlamaların kapsamının daha da daraltılacağını görebiliriz. Aksi takdirde, otoriteler ile DeFi arasında yaşanacak gereksiz gerilimin DeFi'nin geniş kitlelere yayılmasının önündeki en büyük engel olacağını söylemek hiç de zor değil. 
