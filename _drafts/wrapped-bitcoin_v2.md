Gelin bu yazımızda, Bitcoin'i sarıp sarmalayıp Ethereum ağına sunan DeFi ürünlerinin faydalarına ve dikkat edilmesi gerekenlere bakalım: 

### Kimin neye ihtiyacı var?
Merkeziyetsiz Finans (DeFi) hareketinin en önemli özelliklerinden birinin bireylerin ya da kurumların her tür ihtiyacına teknolojinin de yardımı ile hızlıca yanıt verebilmek kabiliyeti olduğuna değinmiştik. 

İşte size yeni gelişen pazarlarla birlikte bir kısım insanda ortaya çıkan bir ihtiyaç:

"Elimde BTC tutan uzun vadeli bir yatırımcıyım. Şu anda henüz geniş kitleler BTC'nin faydalarına aşina değil ve gerçek değerini ancak yıllar içinde bulacak. Peki ama o zamana kadar elimdeki BTC'ler kuzu kuzu yatacak mı? Bunun etinden değil ama sütünden faydalanamaz mıyım?"

Diğer taraftan Ethereum üzerine yeni yeni finansal enstrüman inşa edenlerde ise şu düşünce var: 

"Ethereum yapısı içinde çalışan pek çok farklı enstrüman üretiyoruz. Ancak özellikle sokaktaki vatandaşın kullanımı için daha çok zamana ihtiyaç var. Bu sistemlerin önce bir ufak kitle tarafından kullanılması lazım. Bunun için de sistemin can suyu olan likiditeyi bir yerlerden bulmak gerekiyor."

### Nasıl karşılanır bu ihtiyaçlar?
İşte çözüm: Elinde tuttuğu BTC'den ayrılmak istemeyen ancak bir yanda da ek kazanç sağlamak isteyen kesimlere, BTC'yi teminat göstererek ETH yaratmak ve sonrasında bu ETH'yi DeFi piyasalarında kullanarak faiz ya da benzeri gelirler elde etme fırsatı. 

İşte bu amaçla ortaya çıkan bir çok ürün var: [wBTC](https://www.wbtc.network/), [renBTC](https://renproject.io/), [hBTC](https://www.hbtc.finance/), [imBTC](https://tokenlon.im/), [sBTC](https://www.synthetix.io/), [pBTC](https://ptokens.io/), [tBTC](https://tbtc.network/) gibi.. Türkçesi ile isterseniz "Doğan görünümlü Şahin" deyin ister "içi beni yakar dışı seni" ama özünde, BTC değerini tutan ama Ethereum bazlı DeFi piyasalarında kullanılan, kısaca BTC'yi Ethereum ağına getiren ürünler - biz genel olarak bu ürünlere sarma BTC ya da xBTC diyelim. 

### Neden Bitcoin üzerinde değil de Ethereum'da kurulu bu ürünler?
Bu tip ürünlerin tarihçesi aslında daha önceki bir yazımızda bahsettiğimiz Liquid'e dayanıyor. Ama Bitcoin ağına "yamanmış" bir eklenti olan Liquid kullancılara o kadar da faydalı olacak teknolojik yenilikler getiremediği için çok da başarılı olamadı. 

Son aylarda, Ethereum tarafında Liquid'e benzeyen ürünler giderek kullanıcıya sağladıkları fayda nedeniyle artan bir şekilde kullanılmaya başlandı.  Zira bu ürünlerin altyapısını oluşturan Ethereum teknolojik olarak Bitcoin'den çok daha önde ve yeniliklerle dolu (öte yandan güvenlik olarak Bitcoin'in daha önde olduğunu da hemen belirtelim burada). Bakın son aylardaki yükselişlerine: 

[Wrapped Coin'ler grafiği]

### Peki bu ürünün kime ne faydası var?
#### Kullanıcılar 
Yatırımcılar için faydalarına kısaca yukarıda değindik. BTC'ye inanıyorsanız, gelecekteki kar ya da zararından payınıza düşeni almaya devam ediyorsunuz - bir kaybınız yok. Öte yandan, ETH haline getirdiğiniz yeni ürün ile (örneğin önde gelen DeFi piyasalarından Compound'da) sisteme likidite sağlıyor ve karşılığında faiz alıyorsunuz. Üstüne üstlük bir de geçtiğimiz günlerde gündemde olan Compound'un yönetim tokeni COMP kazanma imkanına sahip oluyorsunuz. (Yield farming de denen bu yöntem şimdilik iyi getirilere sahip ancak efektif bir piyasa olması durumunda getirilerin daha normal döneceğini tahmin etmek zor değil). 

#### DeFi platformları
ETH üzerine kurulu DeFi oyuncuları ise, geniş kitleleri buraya çekmek için uzun vadeli yavaş bir çabaya girmek yerine, BTC tutan bir kitleye hızlıca ulaşarak sistemlerine bir anda "roket yakıtı" koyuyorlar (BTC, ETH'in piyasa işlem hacmi olarak 2.5 kat, dolaşımda olan para değeri olarak 6 kat bir büyüklüğe sahip). 

#### Bitcoin
Her ne kadar büyük bir kısmı soğuk baksa da aslında bu ürünlerin uzun vadede Bitcoin'e de fayda getireceğini söylemek yalnış olmaz. Zira Bitcoin çıkış zamanlarında (unutmayın Bitcoin white paper başlığı "Bitcoin kişiden-kişiye elekronik nakit sistemi") düşünülen faydalarından şu ana kadar ancak değer saklama tarafında gerçekten kendini kanıtladı. Ödeme sistemleri olarak beklenen seviyeye gelmedi. 

Bunu Bitcoin'in başarısızlığı şeklinde adlandırmamak lazım. Daha çok güvenirlilik ve teknolojik yenilik konusundaki açmazda Bitcoin topluluğu güvenilir olmayı ve bu nedenle kendinden çok emin yavaş adımlarla gitmeyi seçti. 

Tabii bu yavaş adımlar nedeniyle Bitcoin temel vaadlerinden birini yerine getirmede şu anda yetersiz kalıyor. Yukarıda bahsettiğimiz ürünler, Bitcoin'e bir fayda daha sağlayarak kullanımının ya da BTC'ye olan talebin artmasına neden olabilirler. 

### Her şey toz pembe değil, dikkat edilmesi gerekenler
Burada en dikkat edilmesi gereken konu, sarılı Bitcoin'lerin gerçek BTC olmaması. Ne demek bu?

BTC'niz varsa ve bu BTC'yi tuttuğunuz cüzdanın anahtarları sizde ise, ona sizden başka kimse ulaşamaz üzeriden hak iddia edemez - bir nevi mutlak hakimiyetiniz var.

Eğer bu BTC'yi herhangi bir Ethereum bazlı ürüne çevirdiğinizde (xBTC diyelim buna), artık BTC sizin elinizde değil. Bu BTC'yi bir Akıllı Kontrat ile kilitliyorsunuz. Riskleriniz artıyor. Kilitleyen kontratın sağlamlığı kritik. Sonra bu xBTC ile herhangi bir yatırımı (yazdığımız gibi Compound üzerinden likidite sağlama) bir başka Akıllı Kontrat ile yapıyorsunuz, bu da bir başka risk. Zira tüm sistemi de ETH blokzinciri üzerine yazıyorsunuz ve onun güvenliğini de ETH madencileri sağlıyor - fena bir güvenlik değil ancak yine de bir BTC kadar güvenli midir, onun kararını vermeniz gerekiyor. 

### Sonuç
Sarmalanmış BTC dediğimiz DeFi ürünleri herkese göre değil. Bitcoin'in geleceğine inanan ancak daha fazla getiri elde etmek adına daha fazla riski göze alabilen bir kesim için 