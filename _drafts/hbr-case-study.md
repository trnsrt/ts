

Ankit, CFO'luk görevini layıkıyla yapabilmek için başta Bitcoin olmak üzere tüm kriptoparalar konusunda ödevini iyi çalışmalı. 

Kripto dünyası, içinden geçmekte olduğumuz dijitalleşmenin son halkası ve şu ana kadar alıştığımız iş yapış biçimlerini ve tüm yaşamımızı köklü şekilde değiştirme potansiyeline sahip bir oluşum. Böyle köklü bir değişim, yöneticiler için de belli meydan okumaları beraberinde getiriyor. 

Bireyler olarak, önümüze gelen bir konu ya da problemi değerlendirirken geçmiş tecrübelerimizin süzgecinden geçiririz. Bu durum karar verme aşamasında bize bazı avantajlar sağlasa da, alışık olduğumuz kalıplara uymayan yeniliklere karşı önyargılı yaklaşmak gibi bir sonuç da doğurabilir - kripto da buna güzel örneklerden biri.

Ankit'in yönetim kuruluna vereceği görüş, Ivory Tower'in finans sektörünün temel taşlarını yerinden oynatacak bir teknolojik gelişmeyi ilk uygulayan kurumlardan biri olup olmayacağını belirleyecek. Bu nedenle önündeki kısıtlı sürede hızlı bir şekilde kriptoparalar ile ilgili argümanları gözden geçirmesi gerekiyor. 

Klasik medyayı takip eden biri ise, eminim Bitcoin'in riskleri konusunda yeterince bilgi sahibidir. Madalyonun öbür tarafına ışık tutan, bir başka deyişle, bu risklere karşı geliştirilen karşı argümanları ve kriptonun potansiyelini ortaya koyan pek çok kaynağa da artık hızlıca ulaşabilmek mümkün. (Örnek olarak '[The Case For Bitcoin](https://casebitcoin.com/)' sitesine göz atabilir).

Şirketin CEO'su Thorsten'in kriptoparaların ödeme ya da yatırım amaçlı kullanılması gibi iki ayrı amacı olduğunu görüyoruz. Yönetim kurulunun bunları değerlendirirken şirketin pazar içindeki konumunu göz önüne alması önemli. Ayrıca nakit tutulan meblağın değerlendirilmesinin sermayedarlara karşı bir sorumluluk olduğu da unutulmamalı. 

Dünya Bankası verilerine göre finansal sisteme erişimi olmayan 1.7 milyar insan var. Kriptoparalar bu insanlara ulaşabilmenin farklı yollarından bir tanesi. Kendisine hedef pazar olarak tüm dünyayı belirlemiş Ivory Tower gibi şirketin bu büyüklükte bir pazara erişim için kriptopara ödemelerini kullanması oldukça normal.

Yatırım olarak baktığımızda ise, Ivory Tower teknoloji alanında yükselmiş; başarısını, sınırları zorlamaya ve risk almaya borçlu bir şirket.  Bu nedenle benzer bir felsefeden yola çıkan kriptoparalara yatırım yapmaktan çekinmemeli. Kriptoparalarda yaşanan yüksek volatiliteyi hesaba katacak yatırım stratejileri oluşturmak ise artık o kadar da zor değil. 

Kriptoparayı ödeme aracı olarak kabul etmek ve küçük ölçekte bir yatırım yapmak şirketin hem genel stratejisine uygun olur hem de Wall Street gözündeki imajını güçlendirir (Elinde en çok Bitcoin tutan kurum olan MicroStrategy ve CEO'su Michael Saylor'un özellikle son bir yıldır bu hikayeden oldukça faydalandığını belirtelim). 

Yukarıda bahsettiğimiz iki alana girebilmek için büyük bir kaynak ayırmak ilk aşamada çok da gerekli değil. Bu alanda kurumsal firmalara destek veren pek çok servis sağlayıcı bulunmakta. Ivory Tower bu aracıları kullanarak, herhangi bir ek yatırıma girmeden, gerekli olduğunda hızlıca bu alandaki faaliyetlerini ölçeklendirme olanağına sahip.

Sonuç olarak Ankit, bir teknoloji şirketi olarak bu alana erken girmemenin yaratacağı fırsat maliyetinin, kasadaki nakdin ufak bir kısmının kaybından daha büyük olacağı gerçeğini unutmamalı. 
