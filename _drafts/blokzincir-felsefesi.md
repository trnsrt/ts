Merhabalar,

Bundan sonra her hafta burada birlikte olacağız. Yazılarımın ana ekseni, blokzincirin etki edeceği farklı alanlar olacak. İlk olarak da önümüzdeki haftadan başlayarak finansal hizmetleri etkileyeceği düşünülen Merkeziyetsiz Finans (Decentralized Finance - DeFi) hareketine bakacağız. Ama daha öncesinde bu yazıda işin felsefesine kısaca değinelim.  

### Neden ortaya çıktı bu Blokzincir?

Sık sorulan bir soruyla başlayalım: "Blokzincir nedir?". Buna hepimizin ayrı bir yorumu var. Bana sorduklarında tek cümle ile cevabım: "Dijital dünyada, ikili her tür ilişkide aracılık yapanları ortadan kaldırmayı hedefleyen felsefenin yarattığı teknoloji". 

Gelin dilerseniz blokzincirin temelinde yattığını düşündüğüm bu felsefenin çıkış noktasına kısaca göz atalım. İşin özü aslında bir "güç çekişmesi"* ve kökü insanlık tarihinin başlangıcına kadar gidiyor. Çekişmenin bir tarafında "birey" diğer tarafında ise "bireyin sahip olduğu her tür varlık, hak ve özgürlükleri sınırlamaya (ya da onlara sahip olmaya) çalışan yapılar' var.

Yukarıdaki cümleyi okuyunca bu yapıların hareketlerini hemen "haksız" bir sahiplenme olarak değerlendirmeyin lütfen.  Aslında bireyler genelde gönüllü olarak ya da bilerek bu yapılara izin veriyorlar. Örneğin toplum içinde güvenli ve huzurlu yaşamak istiyorsanız, gayet tabii varlığınızın bir kısmını vergi olarak vereceksiniz, aksi halde havadan gelecek değil bu hizmetler. Ya da bir işinizi görürken arada bir aracı varsa, gayet tabii o aracı bu hizmeti bir bedel karşılığı size sunacak. 

Dijital çağ öncesi analog çağda, yukarıda bahsettiğimiz "bireyin haklarının kısıtlanması" çok daha gözle görünür ancak daha kısıtlı bir alanda yapılıyordu. Zira fiziki engeller vardı. Ancak dijital çağ, bir anda yavaş yavaş evrilen bu süreci hızlı çekime aldı. Ve biz bireyler bu hızlı çekime alışamadık. Alışamayınca da bu dünyadaki haklarımız eskisine oranla görülmemiş bir hızda elimizden alındı. Hâlâ da tam olarak farkında mıyız bilemiyorum -- belki bu yazıyı okuyan sizler için evet ama toplumun büyük bir kısmı için hayır. 

### Neden şimdilerde girdi hayatımıza?

İşte blokzincir, bireyin elindeki özgürlüklerin hızla elinden kaydığını fark edip bu durumu engellemek isteyen bir grup insan tarafından geliştirilen teknolojik bir devrim, daha doğrusu bir evrim. Zamanlaması da yeni milenyumun ilk on yılında hayatımızda yaşadığımız iki gelişmenin hemen sonrası.

Bunlardan birincisi hayatımızın içine kendini hissettirmeden girip bize ait bilgilere el koyan teknoloji devlerinin ileride büyük bir tehlike yaratacağının - belki biz tarafından değil ama bu bir grup insan tarafından- farkedilmesi. El koyma derken kastettiğim, internete ayak bastığımız andan itibaren ne yaptığımızın, kimlerle ilişkiye girdiğimizin an be an gözlenmesi, kayıt edilmesi ve kimi durumlarda kısıtlanması. 

İkinci olay ise ekonomik: ABD Merkez Bankaları topluluğu FED'in 2008 krizine karşı sınırsız denecek kadar çok miktarda parayı finansal sisteme sokması ve bu paranın bireylere değil krizi derinleştiren finans kurumlarının cebine gitmesi. Krizi yaymamak argümanıyla riskli yatırımların kurtarılmasının risk/getiri dengesini bozması. Bunun sonucu olarak uzun vadede, bu riskli yatırımların yarattığı hasarların bedelini yatırımı yapanların değil krizde bir suçu olmayan bireylerin ödemesi. 

### Nasıl ortaya çıktı?

İşte blokzincir teknolojisini kullanan ilk ürün olan Bitcoin, yukarıdaki iki gelişmeye tepki gösteren felsefenin ürünü. "Acaba dijital dünyada varlıklarıma hiçbir kısıtlama olmadan sahip olabilir miyim, ve bu varlıkları istediğim kişiye herhangi bir aracıya gerek duymadan gönderebilir miyim?" sorularından hareketle yapılan çalışmaların ortaya çıkardığı bir araç. 

Bunu yaparken de tekrar edelim öyle ağaç kovuğundan çıkmadı bu teknoloji. Üç kritik gelişmenin artık olgunlaşmaya başlaması bize Bitcoin denen ürünü verdi. 

Birincisi, aslında bize dijital hayatın nimetlerini de getiren internet. Internet önemli, zira "aracıları ortadan kaldırmak" derken aslında merkezi olan aracılara olan ihtiyacı gidermekten bahsediyoruz. Bunun yolu da bu aracılık hizmetini genele dağıtmak, tek bir elden çıkmasına (bir nevi tekel olmasına) engel olarak demokratikleştirmek. Dağıtılmış hizmeti verebilmesi için bu parçaların birbirleriyle iletişimde olması gerek, dolayısıyla bir ağın parçası olmalılar. Bunu da internet dediğimiz ağ sağlıyor bize. Yani, Blokzincir teknolojisini 1950 yılında düşünmüş olsanız da gerçekleştirmeniz imkansızdı!

İkincisi, dijital dünyada bireyin kendine ait varlıkların sahipliğini kanıtlayabilmesi. Bunun için bireyin dijital varlıklarının tek ve kopyalanamaz olması, aynı zamanda bu varlıklar üzerinde yalnızca kendisinin hak iddia edebilmesi için dijital bir kimliğinin olması gerek. İşte bunları sağlayabilmek için de 80'li yılların başından itibaren gelişmeye başlayan şifreleme teknolojilerinin olgunlaşmaya başlaması gerekiyordu. 

2000'li yıllara geldiğimizde artık gitgide olgunlaşmaya başlayan internet ve şifreleme teknolojilerinin üzerine Satoshi Nakamoto dediğimiz kişi/grup üçüncü kritik konuyu geliştirdi. Adeta yağ, süt, un ve şekeri bir araya getirip kıvamında bir helva sundu bizlere. Bu dahiyane fikir dağıtılmış bir şekilde birbirinden uzakta duran makinelerin ortak hareket edip karar verebilmesini sağlayan bir uzlaşma mekanizması idi. Bu sayede, binlerce makine herhangi bir merkezi otoriteden direktif almadan, tamamen serbest bir biçimde on yıldır tık demeden çalışan bir sistemi yürütüyorlar. İşte devrim de burada. 

### Ötesi ne?

Blokzincir, yukarıda bahsettiğim çekişme içinde bireyin eline verilmiş bir araç. Bireyler bu araçları ne kadar kullanacak, bu araçlara ne kadar adapte olacak zamanla göreceğiz. [Cambridge Analytica](https://www.theguardian.com/news/series/cambridge-analytica-files) ya da [2019 Aralık ayında ülkemizde yaşadığımız 460 binden fazla kredi kartı bilgisinin çalınması](https://www.bbc.com/turkce/haberler-turkiye-50746265) gibi skandallar bu alandaki farkındalığı artırmak anlamında az da olsa etkili oldular. 

Bireylerin hak alanını genişletmek fikrinden ortaya çıkan blokzincir teknolojisi aslında aracıların olduğu her alanda işe yarayabileceği umuduyla kurumsal tarafa da sıçradı haliyle. Ağırlıklı olarak kurumlar tarafından kullanılan özel blokzincirler de gelişme aşamasında. Amaç herhangi bir ticari ilişkide yaratılan katma değerden aracıların aldığı kısım üzerinde kullanıcıların daha fazla hak iddia edebilmesi. Özel blokzincirlerin gerekliliği konusunu tartışmaya devam edeceğiz. Zira o alanda daha büyük potansiyelin merkezi olmayan veri tabanları kullanımında olduğunu söylemek de mümkün. 

Elbette bu teknolojinin kullanımı sırasında ülke yönetimleri kendi coğrafi bölgelerinde belli düzenlemeler koymaya çalışacaklar. Umarım merkezi yönetimler bu kuralları koyarken dijital dünyada olduğumuzu ve yapılacak her tür baskının bu teknolojinin gerek üretim gerekse kullanımını anında ülke dışına kaçırabileceği gerçeğini unutmazlar.

### Sonuç

Gelecekte her ne olursa olsun şu an için önemli olan blokzincir ile bireylerin eline bir alternatif verilmiş olması. Unutmayalım, rekabet her zaman iyidir. 











**Dikkat ederseniz "çekişme" (İngilizce "struggle") sözünü kullandım, kimileri "savaş" da der buna.  Savaşların genelde bir noktada galibi olur. Bu çekişmenin herhangi bir galibi şimdiye kadar yok ve muhtemelen hiçbir zaman da olmayacak.*