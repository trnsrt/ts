Güle güle 2022, hoşgeldin 2023
Bu yazımızda bitirmekte olduğumuz 2022'ye genel bir bakış atıp, yeni gireceğimiz yılın bize neler getireceğini anlamaya çalışacağız. 

Malum, her Aralık ayının adetidir; bitmekte olan yılın bir z-raporu alınır, neler olduğu hatırlanır, "ne olsa daha iyi olurdu?" sorusuna yanıtlar aranarak dersler çıkarılır. Sonrasında da genelde tutmayan yeni yıl tahminleri yapılır. Madem öyle, çorbada bizim de tuzumuz olsun diyerek buyurun 2022 yıl sonu yazısına... 

### 2022'de neler yaşadık?

Kripto dünyası için yapılan geçmiş tahminleri genelde kan ve gözyaşı dolu oluyor. Zira ana akım medya genelde sadece topluluğun ilgisini çekebilecek yüzeysel olayları ön plana çıkarmayı seviyor. Elbette, 2022 tüm kripto dünyası için zor bir yıldı ama durum o kadar da dramatik değil ve gelecek adına umutlanabileceğimiz pek çok konu var. Gelin kısa kısa hatırlayalım geçen yıl olan olayları:

#### Krizler, sıkıntılar

Web3 dünyasında 2022 yılı özellikle yatırımcılar açısından oldukça zor geçti. 2020 yılının Nisan ayında Bitcoin'in dibe vurmasının ardından kurumsal yatırımcıların piyasaya girmesiyle başlayan, sonrasında o yaz merkeziyetsiz finansın gündeme oturması (ki başlangıcını Compound'un dağıtmaya başladığı teşvik tokenleri alır) ile devam eden parti, 2021 yılı içinde yavaş yavaş hızını kaybetmeye başlamıştı. İçinde bulunduğumuz yıl ise parti sonrası yan etkileri yani mide bulantıları ve baş ağrılarını yaşadığımız bir yıl oldu.

#### Yüksek kaldıraç kullanan merkezi yapılar
Merkeziyesiz finans dünyasının kullanıcılara sunacağı büyük potansiyeli gören kurumsal yatırımcıların, yaklaşık bir yıl içinde bu alanı neredeyse sıfır noktasından 200 milyar ABD Doları bir büyüklüğe getirdiğini gördük 2021 yılı içinde. Hepimizin gözleri kamaşmış, büyük daha büyük hayaller kurmaya başlamıştık. 

2022 yılı ise bu konuda gerçeklerin acıttığı bir yıl oldu. Öncelikle, makro ekonomik olarak, FED'in yaptığı faiz artırımları sonrası sistemden çekilen paranın, likidite açısından sıkıntılar yarattığını gördük. Bu bir nevi 'parti bitti, hadi artık herkes evine' zili gibiydi. 

Kripto dünyasında ise, bir önceki yıldan gelen bu yükselişin nedeninin, aslında regülasyonların da olmamasını fırsat bilen merkezi kurumların aldıkları hesapsız riskler (kimi zaman da direkt söyledikleri yalanlar) olduğunu anladık. Piyasanın aşağı yönlenmesi ile birlikte, hesapsız kitapsız büyüyen ve kaldıraçlı işlemler ile gırtlağına kadar borçlanmış bu kağıttan kulelerin teker teker yıkıldığını gördük. UST/LFG ile başlayan, 3AC (ve Voyager, Celsius) ile devam eden ve en son FTX ile zirve yapan bir yalan rüzgarı izledik adeta. 

Buradan çıkarılacak ders ise aslına bakarsanız çok basit. Kredi hızlı büyüme sağlıyor, ancak kripto gibi henüz oturmamış alanlarda kredi ile işlem yapmak neredeyse 'bile bile lades olmak' ile eşdeğer. Bu nedenle net bir kural konmalı: Müşteri parasını emanet alan bir yapı iseniz şeffaflığı sağlamak adına ekstra çaba sarfetmeniz gerekiyor. Bu şeffaflığı sağlamak için 'rezerv kanıtı' gibi blokzincirin bize sağladığı belirli olanaklar olsa da, maalesef içinde 'insan' barındıran merkezi yapıların, dış denetime ve regülasyonlarla tabi olmaları zorunlu görünüyor. 

#### Merkeziyetsiz tarafta yaşananlar
Merkezi tarafta bunlar olurken, merkeziyetsiz yapılarda sıkıntılar yaşanmadı mı? Yaşandı tabii. Pek çok merkeziyetsiz protokolde, özellikle blokzincirleri birbirine bağlayan köprülere yapılan saldırılar nedeniyle yatırımcıların ciddi hasarlar aldığını gördük. Şimdiye kadar bu alandaki yaşanan parasal anlamda [en büyük on krizin yedisinin](https://rekt.news/leaderboard/) bu yıl yaşandığını söylersek sanırım kimse şaşırmaz. 

Bu hackler içinde en büyüğü olan Axie Infinity'e ait Ronin Network'deki 624 milyon ABD Doları tutarındaki paranın Kuzey Koreli hackerlar tarafından çalınması ve sonrasında Tornado Cash uygulaması aracılığıyla aklanmaya çalışılması, ABD'li otoritelerin oklarını merkeziyetsiz dünyaya yöneltmesine neden oldu. Tornado Cash uygulamasını kullanan hesaplar 'yaptırım listesine' alındı, hatta uygulamanın yazılımcılarından biri Hollanda'da tutuklandı.

Peki buradan ne gibi dersler çıkarabiliriz? Aslına bakarsanız, merkeziyetsiz alanda yaşanan hackler hiç de şaşırtıcı değil. Bu olayların yaşanması bekleniyordu, olmasaydı daha şaşırtıcı olurdu. Zira, bu krizlerin çoğunun, piyasaya ürünü hızlı çıkarabilmek için yazılımı aceleye getiren, denetim yaptırmayan, denetim yaptırdığında çıkan bulguları düzeltmeyen, sonrasında onay ve yetkileri hâlâ birkaç kişinin eline bırakan girişimlerin eseri olduğunu gördük. Küçük yatırımcıların, henüz emekleme aşamasında olan bu dünyada, bir de bu tip acemilikler yapan yeni girişimlerden uzak durması gerektiğini bir kez daha hatırlatarak konuyu noktalayalım. 

#### İyi de herşey kötü mü gitti?
"Peki ama bu yıl hiç iyi giden bir şey olmadı mı?" diye sorduğunuzu duyar gibiyim. Oldu tabii, olmaz mı? 

Bana sorarsanız, yaşanan en olumlu gelişme, yukarıda bahsettiğimiz merkezi yapıların yarattığı krizler sırasında merkeziyetsiz yapıların 'taş gibi' ayakta kalmaları oldu. Gerçekten de yaşanan tüm bu piyasa oynaklığı ve kriz anlarında, merkeziyetsiz alanda aave'nin yaşadığı 1.8 milyon ABD Doları kayıp (ki bu da diğer büyüklükler içinde fındık fıstık parası gibi kalır) dışında hasar yaşayan bir protokol olmadı (merkezi yapılar tarafından satın alınan ya da fonlanan kimi yapıları hariç tutuyorum). 

Merkeziyetsiz alanda manşetlere çıkan bir başka olay ise, Ethereum'un yeni versiyonunun 15 Eylül'de sorunsuz bir şekilde uygulamaya konması oldu. Bu sayede sistem enerji tüketimini %99'dan fazla bir oranda azaltırken, parasal genişlemesini altıda birine düşürerek ciddi bir eşiği atladı. 

Bunun dışında manşetlere o kadar da yansımayan ama geliştirirler açısından oldukça yoğun bir yıl oldu 2022. Gerek Ethereum üzerindeki ikinci seviye çözümlerin gerekse Avalanche, Cosmos benzeri alternatif ağların pek çok yeni geliştirmeler yaptığına şahit olduk.  Her ne kadar geliştirici sayılarında bir azalmadan bahsediliyor olsa da (ki ayrılanlar bu daha çok 2019 yılı sonrası bu alana kayan Web2 dünyası yazılımcıları oldu) daha tecrübeli yazılımcıların bu alanda üretime devam ediyor olduğunu rahatlıkla söyleyebiliriz. 

### 2023'de neler yaşanacak?
Yukarıda bahsettiğimiz bu yalan zincirinin domino etkisi 2023 yılında da devam edecek mi, hep birlikte göreceğiz. Maalesef, ne olacağını tam olarak öngörebilmek çok da mümkün değil, zira kriz yaşayan kurumların her biri birer kapalı kutu. Yukarıdaki krizde ilk 'patlayan' UST oldu, çünkü bir blokzincir ağı olarak ne yaptıkları 'göreceli' en şeffaf olan onlardı (ki kriz sırasında ellerindeki BTC'lerin ne olduğu konusundaki 'karanlık noktalar' nedeniyle aslında 'merkeziyetsiz görünümlü merkezi yapı olduklarını sonradan anladık). Daha başka kaç kara kutu 'patlayacak' hep birlikte göreceğiz. 

2022 yılında, kripto piyasalarının makroekonomik gelişmelerden fazlaca etkilendiğini gördük. Bu durum, önümüzdeki yıl özellikle kısa vadede devam edebilir. Devam ettiği durumda, makro dünyada genel beklentiler nedir diye baktığımızda, piyasalarda Fed'in faiz artırımlarının artık son noktasına geldiği, büyüme rakamlarının zorlanmaya başlamasıyla birlikte geri adım atmaya başlaması beklendiğini okuyoruz. Bu beklentinin gerçekleşmesi durumunda piyasalara girebilecek likidite kripto alanına da olumlu bi şekilde yansıyabilir. Tabii, bunun piyasa beklentisi olduğunu belirterek, karşı görüş olarak ABD'de işsizlik oranlarının hâlâ düşük seviyelerde olmasının FED'in büyümeden çok daralmaya önem verme konusunda elini rahatlatabileceğini, bunun da piyasaların bir süre daha likiditeye hasret kalmasına neden olabileceğini de ekleyelim. 

Web3 dünyasının, özellikle merkeziyetsiz finansın bu tip makro gelişmelerden ayrışmasının sağlayacak temel bir değişim kısa vadede zor ancak uzun vadede böyle bir ayrışma hayati derece de önemli. Bu değişim de ancak ve ancak bu ürünlerin daha geniş kesimlerce benimsenmesi ve kullanımından geçiyor. Burada önümüzdeki dönemde olabilecek bir kaç önemli değişim noktasına değinelim öncelikle. 

Önümüzdeki dönemde bu dünyayı etkileyecek bir numaralı etken regülasyonlar olacak. Kripto dünyasına regülasyonların gelmesi neredeyse kesin gibi. Pek çok piyasa oyuncusu bunu bir kabus senaryosu olarak görse de ben aynı fikirde değilim. Önemli olan regülasyonun gelip gelmemesi değil, ne şekilde gelecek olduğu. Burada da yukarıda da yazdığım gibi, önemli olan 'müşterinin parasını emanet alıp almama' hadisesi. Geçtiğimiz yıl yaşanan krizlerin temel nedeni bu idi. Bu nedenle, müşteri parasını alan merkezi borsalar ya da kredi veren platformların regülasyona tabi olmaları elzem. Buradaki sıkıntı, kanun koyucuların nerede duracakları. Zira, merkeziyetsiz finansın müşteri parasına dokunmadığı, zaten blokzincir teknolojisinin temel değer önerisinin kullanıcıya 'dijital varlığına tam sahip olma hakkı vermesi' olduğu unutulmamalı. Merkeziyetsiz finans üzerinde uygulanmak isteyecek regülasyon hem etkisiz kalabilir, hem de piyasaları dönüştürme potansiyeli olan büyük bir teknolojinin erken aşamada önünü keserek ülkelerin global yarışta geri kalmasına neden olabilir. 

Regülasyonların geldiği noktada merkeziyetsiz finansın geniş kitlelerce kullanımının önündeki büyük engellerden bir kalkmış olur. Sonrasında, daha çabuk halledilebilecek sorun, bir altyapı olan merkeziyetsiz finansı son kullanıcı ile buluşturacak ara yüzlerin ve kullanıcı dostu uygulamaların gelmesi olacak. Burada, DeFi'nin arkada Fintech'in önde olduğu hibrit sistemler bir yol. Bir başka yol ise, kripto dünyasının tam sahiplik özelliğini kullanmakta zorluk çeken (hatta korkan) kişilere hizmet verecek merkezi yapılar olabilir. Burada müşteri tarafında belli bir güven sağlamış olan banka benzeri geleneksel finans oyuncularının önemli bir avantajı bulunduğunu da hemen ekleyelim. 

Bunun ötesinde başta merkeziyetsiz finans olmak üzere tüm Web3 ekosisteminin (ki bunların şu ana kadar ön plana çıkanlarının NFT'ler, DAO'lar olduğunu belirtelim) yoğun bir geliştirme sürecinde olduğunu ve birinde yaşanacak büyümenin diğer bütün aktörlerdeki büyümeyi besleyeceğini de belirtelim. Bu arada, bu alana önümüzdeki dönemde sosyal medya, dijital kimlik ve onarıcı finans gibi alanların yavaş yavaş daha fazla gündeme geleceğinin belirtilerini şimdiden görmeye başladığımızı da ekleyelim. 

### Sonuç
Zorluklarla geçen 2022 yılının artçı sarsıntılarının önümüzdeki yılın ortalarına kadar süreceğini düşünen ciddi bir kitle mevcut. Makro ekonomik gelişmeler bize 2023 yılının ortalarından itibaren piyasaya likidite girmesinin henüz hâlâ spekülasyon ile dönen Web3 dünyasına olumlu bir hava getirebileceğini gösteriyor. Yine de makro ekonominin çok parçalı bir denklem olduğu için güvenilecek bir dal olmadığını belirtelim. Web3 için gerçek büyüme teknolojinin gelişmesi ve geniş kitlelerce kullanılması ile olacak.  Bu da öyle birkaç ayda değil uzun vadede gerçekleşebilecek bir durum. Web 3 dünyasına uzun vadeli bakanlar için umut verecek pek çok neden var, yeter ki odağımızı kısa vadeli al-sat değil gerçek teknoloji üzerinde tutalım. 
