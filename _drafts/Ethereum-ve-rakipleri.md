# Yazı 1: Ethereum ve Rakipleri
Bu yazımızda gelin DeFi alanının ağırlıkla üzerine kurulduğu Ethereum platformunun yaşadığı sıkıntıları, rakiplerin hangi alanda ne çözümler sunduğunu ve Ethereum'un buna karşı ne gibi planları olduğuna bakalım:

Merkeziyetsiz Finans yani DeFİ büyümesine 2020 yılının ortalarından itibaren başladı. DeFi özünde finansal ihtiyaçlarımızı karşılamak için kullandığımız kredi alma, mevduat, portföy yönetimi benzeri her tür ürünü blokzincir dünyasına taşımayı hedefleyen girişimlere deniyor. Ethereum da bu girişimlerin ağırlıklı olarak kullandığı akıll kontrat platformu. Bu arada son zamanlarda Ethereum'un rakibi olan diğer akıllı kontrat platformlarının isimlerini gün geçtikçe daha çok duyar olduk. Gelin önce bir Ethereum'un sorunlarına sonra da rakiplerine göz atalım:


| ![horses](/assets/horse-2629042_800.jpg)|
|:--:| 
| *Image by [Clarence Alford](https://pixabay.com/users/clarencealford-5516293) from [Pixabay](https://pixabay.com/)*|

### ETH'nin sorunları ne?
2020 yılının ortalarında başlayan DeFi hareketi nedeniyle Ethereum üzerindeki işlem hacmi ciddi şekilde arttı. Ne tip işlem hareketleri görüldü? Ağırlıklı olarak DeFi tokenlarının alım ve satımı.

DeFi tokenlardan kastımız merkeziyetsiz finansın değişik alanlarında ortaya çıkan girişimler yarattıkları tokenlar. Ne işe yarıyorlar? Kullanım alanları farklı olsa da ait oldukları DeFi platformunun kullanımını teşvik edici özelikleri var. Bu tokenlara sahip olanlar platformun başarılı olması halinde gelecekte bu başarıdan pay almayı umuyorlar. 

Bu tokenların bir de yönetim tokeni olmak gibi bir işlevleri var. Yani bu tokenlara sahip olanlar, DeFi platformunun iç işleyişi ve gideceği yön hakkında söz sahibi olma hakkı elde ediyorlar.

DeFi henüz yeni gelişen bir alan olduğu için üzerine kurulu platformlar da yeni yeni gelişiyorlar. Bu nedenle bu yönetim tokenlarının hemen ortaya çıkmış ekonomik bir değerleri net olarak yok. Bu durum da aslında yavaş yavaş değişiyor. Gerek token sahiplerine verilen ekstra tokenlar, gerek yapılan işlem karşılığı belli tokenların yakılması sonucu token arzının azalması, gerekse toplanan komisyonların token sahiplerine dağıtılması gibi aktiviteler tokenlara ekonomik bir değer kazandırmaya başladılar bile.

Ancak özünde DeFi tokenların değerleri hâlâ oldukça spekülatif. Bu nedenle de fiyatları hızlı bir şekilde değişkenlik gösteriyor. Tipik bir erken aşama, yüksek risk ürünün yaşadığı gel-gitler. Bu da bu tokenlari al-sat yapmaya oldukça müsait hale getiriyor.
Değerler oldukça yüklü hale geldiği için fırsat kaçırmak istemeyen alım-satım uzmanları ödeyecekleri ücrete bakmadan olabildiğince hızlı şekilde hareket etmeye çalıştılar. Zaten yüklü olan işlemlerin hacminin üzerine bir de bu hızlı hareket etmek isteyenler binince işlem ücretleri inanılmaz bir biçimde arttı. 


| ![eth_median_fees_coinmetrics_1yr_2102_800](/assets/eth_median_fees_coinmetrics_1yr_2102_800.jpg)|
|:--:| 
| *Ethereum platformu üzerindeki ortalama (median) işlem ücretleri. Kaynak: [Coinmetrics](https://network-charts.coinmetrics.io)*|

### Kimler ETH'nin rakibi olarak lanse ediliyor?
İşte Ethereum'un bu yüksek işlem ücretleri özünde Ethereum rakibi olanlar için bulunmaz bir fırsat yarattı.

Alternatif zincirler birkaç nedenle daha ucuza işlem yaptırabiliyorlar. Öncelikle, kullanımları çok az olduğu için blokzincir üzerinde boş kapasite mevcut. Bunun yanında birçoğu Ethereum'un kulandığı Proof-of-Work yani Bitcoin'in başlattığı sistem güvenliğini madencilerin enerji harcaması ile sağlama mekanizmasını kullanmıyorlar. Daha yeni teknoloji olan Proof-of-Stake benzeri enerji harcamayan sistemler kullanmaktalar.

### Kim hangi alanda rakip olmaya çalışıyor?

Burada alternatif blokzincirlerin teknik özelliklerinden çok, şu an çok konuşulan birkaç tanesini isim olarak verip Ethereum'dan farklarına kısaca değinelim:

Polkadot, Cardano ve Avanlanche, başlangıçta Ethereum'u kuran ekipte olup sonrasında felsefi fikir ayrılıkları nedeniyle hareketten ayrılmış saygın isimlerin kurdukları projeler. Polkadot ve Avalanche gerek işlev gerekse yapmak istedikleri açısından Ethereum'a oldukça yakınlar. Hatta Avalanche, Ethereum ile bir köprü kurup orada bulunan tokenlerin kendi platformunda da işlem görmesini sağladı. Bu sayede Ethereum ile olan ilişkisini iyice artırdı. Cardano ise daha çok kurumsal alanda kapalı/açık blokzincir taleplerine karşılık olmayı hedefliyor. Keza diğer bir platform sağlayıcısı Cosmos, Polkadot benzeri farklı blokzincirler arası ortak çalışacak bir altyapı olmayı planlarken, Stellar da ödeme sistemleri konusunda kendisine bir yer kapmaya çalışıyor.


| ![Ethereum_ve_diger_platformlar](/assets/Ethereum_ve_diger_platformlar.png)|
|:--:| 
| *Akıllı Kontrat Platformlarının ucu bucağı yok. Kaynak: [CoinGecko](https://www.coingecko.com/en/categories/smart-contract-platform)*|

Bunların hangileri başarılı olacak - şu aşamada kestirmek zor. Peki yatırım yaparken nelere dikkat etmeli? İlginenler, ağların piyasa değerlerine odaklanmak yerine temel birkaç veriye bakmalı: Örneğin; ağların geliştirici sayıları, üzerlerine kurulu uygulamalar, bu uygulamalardaki işlem hacmi, üzerlerine kilitli değer miktarları (ingilizcesi ‘total value locked’ kısaca TVL) ve diğer ağlar ile ilişkiler gibi. Yani kısacası bir önceki yazımızda bahsettiğimiz DeFi uygulamaları için kritik olan topluluk konusu, bu tip altyapı ağlarında da çok ama çok önemli.

### ETH bunlara nasıl cevap verecek? Verebilecek mi?
Aslına bakarsanız Ethereum'un tüm dünyanın kullanabileceği bir bilgisayar olmak gibi bir vizyonu olsa da, bu alanda 'tek' olmak gibi bir hedefi yok. Zaten yukarıda saydığımız diğer blokzincirler ile yakın ilişkileri de devam ediyor. Örneğin, eğer takip ediyorsanız Avalanche kurucusu Emin Gür Sirer hocanın Twitter'da Ethereum'un defacto lideri Vitalik Buterin ile sık sık yazıştığını görebilirsiniz.

Bu nedenle Ethereum geliştiricilerinin "aman pastayı diğerlerine kaptırmayalım" gibi bir derdi olduğu söylenemez. Onlar kendi yol haritalarını çoktan oluşturmuş ve bu harita üzerinde yol almaya başlamış durumdalar.

Zira yüksek işlem ücretleri Ethereum'un ilk kez karşılaştığı bir durum değil. 2017 yılındaki ICO çılgınlığı sırasına o zamanlar çok popüler olan CryptoKitties uygulamasını kullanmak isteyenlerin yarattığı ağırlık Ethereum zincirinde ciddi sorunlara neden olmuştu. (Zaten kurucusu Dapper Labs de bu durumu görüp NFT yani tekil tokenlar konusunda oyun ve sanat eserlerine odaklanmış yeni bir blokzincir olan Flow'u geliştirip geçtiğimiz günlerde kullanıma sundu).

Sistemdeki yüksek madencilik ücretlerini törpülemek ve yoğun zamanlarda blok boyutunu artırmak ile ilgili Vitalik Buterin'in o zamandan kalma EIP 1559 isimli bir iyileştirme önerisi bulunmakta. DeFi yoğunluğu ile birlikte geliştirmesi daha da hızlanan bu önerinin 2021 yaz aylarına uygulamaya konulması umuluyor.

Bunun yanında 2020 Kasım ayında başlayan ETH 2.0'in ana özelliği olan blokzincirini birbiri ile ortak çalışan 64 ayrı zincir haline getirmesi (ingilizcesi sharding) kapasiteyi ciddi şekilde artıracak. Bu özelliğin ise 18 ay içinde yani 2022 yılının ortalarında kullanıma hazır hale gelmesi planlanıyor.

Aslında Ethereum geliştiricileri örneğin üzerine işlem yazılacak blok büyüklüğünü artırarak artan talebi hızlıca karşılamak gibi çözüme de gidebilirlerdi. Ancak bu kadar büyük ve üzerine binlerce uygulamanın kurulu olduğu bir sistem söz konusu olunca bu tip ani hareketler sistemde dengesizliğe neden olabiliyor, ki bu da en istenmeyecek durum olur.


### Sonuç:
Ethereum blokzinciri DeFi'nin patlaması ile birlikte gerçekten beklemediği kadar büyük bir talep patlaması yaşadı. Yüksek işlem ücretleri ya da işlemlerin blokzincire alınmasında yavaşlık yaşa da, sistem çökmesi gibi bir durum ile hiç karşılaşılmaması bir başarı sayılmalı.

Rakip blokzincirler, düşük işlem ücreti ve Ethereum ile kurulacak bağlar sayesinde, özellikle belli dar alanlarda pazar payı kapabilirler. Ethereum da orta ve nispeten uzun vadede kendi sorunlarını çözme konusunda bir plana sahip. O kendi sorunlarını çözene kadar bu alan ne kadar büyüyecek ve rakipler bu büyümeden ne kadar pay alacaklar, hep birlikte göreceğiz. Hep dediğimiz gibi gelecek heyecanlı...

### Arkası yarın
Bir sonraki yazımızda ETH'nin merkeziyetsiz rakipleri dışında burada sözünü etmediğimiz merkezi olarak son zamanlarda ön plana çıkan Binance Chain'den bahsedeceğiz. 


---
# Yeni bir ETH rakibi Binance Chain
Geçtiğimiz yazıda ETH'nin rakiplerine kısaca bakmıştık.  Bu yazımızda ise hiç kimsenin beklemediği bir şekilde sağ kulvardan atağa kalkan Binance Chain'den bahsedeceğiz. 

### Nereden çıktı bu Binance Chain?
Binance Smart Chain (kısaca BSC) kripto dünyasının en büyük merkezi borsası olan Binance tarafından kurulmuş olan bir blokzincir.  Esasında tam bir Ethereum klonu. Ne anlama geliyor bu? Gelin kısaca bakalım: 

| ![car_race](/assets/fast-1281627_800.jpg)|
|:--:| 
| *Image by [Pexels ](https://pixabay.com/users/pexels-2286921/) from [Pixabay](https://pixabay.com/)*|

#### Bir Ethereum klonu

Hatırlarsanız merkeziyetsiz finansın temel özelliklerinden bahsederken en önemlilerinden birinin açık kaynak olduğunu belirtmiştik. Açık kaynak, kullanılan yazılımların kodlarının herkese açık olması demek. Yazılımın geliştirmesi tamamen açık bir şekilde yapılıyor. Yazılımcılar eklemek istedikleri özelliklerin kodlarını yazdıktan sonra, bunları GitHub denen sitede herkese açık olarak paylaşıyor. Bir başka grup gelip bu yeni özellikleri deniyor, hataları buluyor. Bu hatalar düzeltiliyor, istenen değişiklikler yapılıyor ve son hali eğer ekip tarafından kabul edilirse yeni hali tüm paydaşlar tarafından yürürlüğe konuyor. Ve dediğimiz gibi bütün bu süreç şeffaf bir şekilde işliyor. 

Klonlamak denilen hadise ise, o yazılımın aynısını alıp kullanmak oluyor. Lisans var mı? Yok. Yasak mı? Hayır. Ayıp mı? Kimsenin umurunda değil açıkcası.

İşte Binance de Ethereum ağını kopyalayıp onun üzerine ufak birkaç değiştirme yaparak BSC'yi ortaya çıkarıyor. Tabii birkaç temel farklılık var: 

#### Ne farkı var Ethereum'dan?

Bunlardan en önemlisi, Ethereum sisteminin yüksek işlem maliyetlerinden kaçınması. Nasıl kaçınıyor? Yüksek işlem maliyetini çıkaran ne? Ethereum sisteminin güvenliğini sağlayan ve işlemlere aracılık eden madenciler. Kötü insanlar mı bu madenciler? Hayır. Sadece arz-talep dengesine göre hareket ediyorlar. 

Ethereum ağının belli bir kapasitesi var. Son zamanlarda özellikle DeFi alanındaki gelişmelerden dolayı bu ağ doluyor. Dolduğu durumda da işlemlerini hızlı yapmak isteyenler daha yüksek işlem ücreti vererek sırada öne geçiyorlar. 

Binance ise buna çözümü, madencileri aradan çıkararak buluyor. Madencilerin yerine, Ethereum'un da yakında geçeceği sistemin bir benzeri olarak, işlem onaylayıcılarını koyuyor. Bu sayede işlemler daha az maliyet ile gerçekleşiyor. 

#### Merkeziyetsiz bir sistem mi bu?

Merkeziyetsiz bir sistem mi? Görünüşte öyle. İşlemleri onaylayanlar bağımsız. Ama aslında o kadar da merkeziyesiz değil, zira işlem onaylayıcılar ağırlıklı Binance himayesi altında. BSC sistemin geliştiren de Binance ekibi. 

#### Peki merkeziyetsiz olmasına gerek var mı? 

Bu aslında kişisel bir tercih. Gelin biraz açalım bu konuyu:

Blokzincir teknolojisinin en önemli avantajı, aracıları ortadan çıkaran bir sistem olarak kendi güvenliğini ve işleyişini merkeziyetsiz bir hale getirmesi. Bu neden önemli? 

Merkezi bir yapı altında çalışan sistemi kullananların hemen hemen hepsinde bir 'platform' riski bulunur. Yani bu sistemi kullanan da, üzerine uygulama geliştiren de hep sistemin ana sahibine gebedir. 

Bunun en güzel örneğini, geçmişte Facebook üzerine oyun yazan ya da bu mecrayı bir iletişim kanalı olarak kullananlar yaşadı. Bir gecede Facebook'un yaptığı değişiklikler ile bir anda tüm iş yapış modelleri değişen ve gelirleri sıfıra inen az girişim olmadı. 

İşte Bitcoin ya da Ethereum gibi sistemlerin merkeziyetsiz olmaları, bu anlamda üzerinde çalışanlara ciddi bir güven veriyor. Bu sistemlerin nasıl bir gelişim göstereceği önceden yol haritaları ile belirleniyor. Örneğin, tam olarak tarihi bilinmese de Ethereum'un 2.0'a geçeceği, EIP 1559 ile fahiş fiyatları bir parça da olsa azaltacağı ve para politikasında daraltmaya gideceği belli. 

Geliştiriciler ya da kullanıcılar için bu alanlarda yaşanacak kısa vadeli bir risk yok. Uzun vade için de kendilerini ayarlayabilirler. 

Bu sistemin avantajı. Ya dezavantajı? O da geliştirmelerin yavaş olması. Ethereum kendi rakiplerinden yavaş. Bitcoin ise iyice yavaş. Bunu bir 'sorun' olarak görenler olduğu gibi bunun aslında 'özellik' olduğunu savunanlar da var. Sonuç olarak sözün özü, büyük sistemleri kulananlar sürpriz sevmiyorlar. 

### Özellikleri ne?
BSC'nin en önemli işlevi Binance müşterilerine ucuz bir transfer altyapısı sunuyor olması. Neden? Efendim, özellikle DeFi ürünlerinin çok büyük bir kısmı Ethereum zinciri üzerine kurulu. Ethereum ise yukarıda bahsettiğimiz gibi pahalı bir sistem. 

Binance artık müşterilerin yapmak istedikleri her tür transfer için Ethereum ağı yanında Binance ağını da bir seçenek olarak sunuyor. Nasıl oluyor bu? Ayrı ağlar birbirleri ile nasıl konuşuyor? Bunu şu şekilde çözüyor:

Normalde Ethereum zinciri üzerinde işlem gören tokenlar ERC20 denen bir standart ile transfer edilirler. Bir nevi, tokenin Ethereum işlemi için ambalajlanmış hali diyebilirsiniz.  [BINANCE STRIP EDIP YENIDEN MI SARIYOR, YOKSA ERC20 ÜZERİNE YENI BIR SARMA MI YAPIYOR? ETH'LERİ WRAPPED OLDUĞU GIBI LOCK MU EDIYOR?]

Binance ise işte bu DeFi paralarını kendi oluşturduğu BEP20 standardı ile transfer ediyor cüzdana. Hem hızlı hem de ucuz bir şekilde. Peki parayı alan nerede görüyor kriptoparasını? Binance blokzincirinde. Bunun için de kullanıcının Binance blokzincirine bağlanması lazım. Örneğin Metamask üzerinden bunu yapabilir. Metamask normalde Ethereum zincirine bağlı. Kullanıcının özel olarak uğraşarak BSC'ye bağlanması gerekiyor bunun için. 

### Ne sorun var BSC kullanmada?
Dediğimiz gibi aslında bir sorun yok ama potansiyel olarak sorun olma ihtimali var. Merkeziyetsiz bir sistemin gelecek olduğuna inanıyorsanız, bu dünyada sahip olduğunuz paranın Binance tarafından korunmasını ister misiniz?

Eğer Binance üzerinden alım satım yapıyor ve aldığınız kriptoparayı kendi kişisel cüzdanınıza çekmeyip Binance'da tutuyorsanız, o zaman Ethereum yerine BSC kullanmak sizin için bir problem olmamalı. Zira zaten paranızı tuttuğunuz kasanın anahtarlarını çoktan Binance'a vermişsiniz! Bir eksik bir fazla anahtar ne farkeder?

### Ne faydası var peki? 

Ucuz işlem ücretleri. Ethereum'da şu an onlarca dolar verdiğiniz işlemin 1 dolar altında gerçekleşmesi. Değer mi? Kişisel tercihe kalmış.. 

### Başarı kriterleri neler?
Binance kendi başına büyük bir dev. Hem işlem hacmi hem de kullanıcı adedi olarak en büyük. Bu büyüklüğün sinerjisinden yararlanmak için doğal olarak ekstra servisler vermeye çalışıyor. 

[Kullanım hacimleri -- GRAFİK]

BSC bu anlamda, hem müşterilere ucuz bir alternatif sunmak hem de onları kendi sistemi içinde tutabilmek için ideal bir araç. Yani Binance bir nevi klasik dünyanın sıkça başvurduğu müşteriyi tutma (ingilizcesi customer stickiness) stratejisinin bir parçası olarak görüyor bunu. 

Sadece bununla da sınırlı değil yaptıkları. Ellerindeki müthiş büyük alıcı kitlesinin olabildiğince kullanıyor. Geliştiricilere ve girişimcilere Binance Chain üzerinde açtığı alanlar ile destek ve hazır bir müşteri kitlesi veriyor. DeFi alanında Ethereum ağı içinde karşılaştığımız hemen hemen her ürünün bir kopyasını kendi ağı içinde müşterilerine sunuyor. Binance bu anlamda kendi ekosistemini kurma yolunda hızlı adımlarla ilerliyor. 

Bunun sonu nereye varır? Klasik dünyadan bilirsiniz. Telefon uygulamaları olarak kullanılan iki alt yapı vardır. Birisi Apple'in IoS sistemini kullanan App Store, diğeri de Google'in Android sisteminin kullanan Google Play. IoS ve App Store çok daha kapalı bir yapıdır. Android ise çok daha açık bir yapı. Genelde geliştiriciler uygulamalarını (ya da oyunlarını) bu iki sistem için geliştirirler. Ancak Samsung, Xiaomi, Huawei gibi telefon üreticileri, yüksek hacimlerinin etkisiyle genelde Android altyapısını kullanarak kendi mağazalarını kurup, geliştiricileri uygulamalarını kendi alanlarına da koymaya davet ettiler. Kimi geliştiriciler daveti kabul edip gittiler, kimileri ise IoS ve Android'de kalmayı tercih ettiler.  Binance'in yaptığı da aslında Samsung ve benzerlerinin yaptığına benziyor. 

Merkeziyetsizlik felsefesine inananların gözünde Binance tipi bir zincirin saygın bir yer kazanması zor görünüyor. Ancak maliyeti ön planda tutan kullanıcı kitlesi zaten Binance içinde ve onların bu zinciri kullanması olası. Ya da  Binance'in bu geniş müşteri kitlesine ulaşabilecek uygulamalar burayı seçebilir. Bunun ötesinde bu girişimlerin başarısına erkenden ortak olmak isteyecek yatırımcılar da aynı Ethereum zincirinde yaptıkları token satın alma, ya da getiri çiftçiliği (yield farming) işlemlerini BSC üzerinde yaparak paralarını değerlendirebilir. 

Dolayısıyla bir önceki yazımızda bahsettiğimiz DeFİ ürünleri için kritik olan topluluk konusunda Binance'in elinde hazır bir kitle var. Bu gönüllü bir topluluğa dönüşebilecek mi, göreceğiz. 

Bu arada, gelecekte Ethereum'un getireceği yeniliklere BSC ne kadar adapte olacak - bu da izlenmesi gereken bir başka alan. 

Öte yandan, başarının ne olduğu da tartışmalı. BSC Binance'in gücünü kullanarak yoluna devam edecektir. Ethereum'un tahtından indirebilir mi? Sanmıyorum. Böyle bir amacı var mı? Ona da yanıtım aynı olacak. Gerek var mı Ethereum'u yok etmeye? Yok tabii ki. Bu dünya yeterince büyük, eminim Ethereum dışında başka zincirler de burada başarılı olacaklar. 

### Sonuç 
Bir önceki yazımızda bahsettiğimiz Ethereum rakibi merkeziyetsiz çözümlerin yanında, Binance gibi bir dev merkezi olarak yeni bir rakip yaratmış durumda. Kimi uygulamaların kullanım hacimlerine baktığımızda Ethereum ağındaki benzer uygulamalar ile aşık atabilecekmiş gibi görünüyor. Dolayısıyla BSC yabana atılmaması gereken bir alternatif.  Şu anda Binance'in rüzgarını arkasına alarak pazarda kendine pay kapması yüksek olasılık. Uzun vadede merkeziyetsizlik yolunda ne kadar ilerleyecek onu da birlikte göreceğiz.
