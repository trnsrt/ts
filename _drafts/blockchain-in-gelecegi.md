Yurtdışında (özellikle ABD'de) çok rastlarız: İnsanlar gelecek için belli öngörülerde bulunurlar ve sonrasında da bu öngörülerin olup olmadığına bakarlar. Hatalarını da göğüslerini gere gere söylerler. 

Bizde ise çok görülmez bu; en uzman kişiler bile genellikle hata yapmaktan korktukları için geleceğe yönelik tahmin yapmaktan çekinirler (çoktan seçmeli eğitim sisteminin getirdiği sıkıntılar bunlar aslında - yorumdan çok bilme/ezberlemenin ön planda olduğu ve hata yapıldığında binlerce sıra geriye düşüldüğü bir sistemin çocukları olarak hepimiz böyleyiz)

Hadi gelin gelecek ile ilgili (muhtemelen çoğu yanlış çıkacak) bir kaç öngörüde bulunalım. 

### Blockchain'in geleceği nasıl görünüyor?

Basit olanlardan başlayalım: Web 3.0'ın bize yeni bir dünya getireceği artık bir tahmin bile değil, şimdiden görmeye başladığımız bir durum. 

Web 3.0 nedir derseniz, kısaca şu [yazımıza](/genel/2018/03/01/Geceleri-uykunuzu-ne-kaciriyor.html) göz atabilirsiniz, ama bir cümle ile özetlersek: 
Dijital hayatta ekonomik, sosyal, kültürel her tür ikili ya da çoklu ilişkide aracılara olan ihtiyacı ortadan kaldıran yeni teknolojiler. Peki bu teknolojilerin aracılar ile derdi ne?
* Aracılar genelde merkezi yapılar. Kullanıcılar ile ilişkilerde güç dengesi hep bu merkezi yapıların tarafında. Bu dengeye karşı çıkan kullanıcı tarafındaki yeni teknolojiler ise adem-i merkezi yani merkeziyetsiz. 
* Aracılar kullanıcılarının bilgilerini korumada yetersiz kaldığı ya da parasal faydayı daha ön planda tuttukları için yeni teknolojiler mahremiyete daha fazla önem veriyorlar
* Aracılar merkezi yapılar olarak zamanla genişliyor ve hantal yapılar haline geliyorlar. Bu da maliyetlerini artırıyor. Bir taraftan da çoğu halka açık olduğu için her üç ayda bir borsaya kâr bildirmek, üstelik her seferinde bu kârı ciddi miktarda artırmak zorundalar. Dolayısıyla verdikleri hizmet için kullanıcılardan daha çok para isterken bu teknolojiler daha ucuz ya da ücretsiz. 

Web 2.0 bize pek çok yeni şirket ve iş modeli getirdi. 20 yıl önce ortada olmayan şirketler bugün dünyanın en büyüğü oldular. Bakın listeye, piyasa değeri en yüksek 10 şirketin 7'si teknoloji şirketi ve bunların 5'i Web 2.0 sonrası doğdular (Apple biraz daha eski ama esasında onun büyümesi de Web 2.0'a bağlı)

&nbsp;

| ![top_10_in_mcap_v3.png](/assets/top_10_in_mcap_v3.png) | 
|:--:| 
| *Dünyanın en büyük 10 şirketi - Mayıs 2019 (Milyar ABD Doları)* | 

&nbsp;

#### Yeni girişimlerin uğraş alanı ne olacak?

Bu alanda çalışan binlerce girişim var. Hangisi başarılı olacak şu noktada bilmeye ihtimal yok tabii. Peki bu şirketler ne ile uğraşıyor olacaklar? 

Öncelikle güven ihtiyacını minimuma indiren şirketler olacak bunlar. Neden? Son kullanıcının güven ihtiyacını karşılayarak ondan komisyon tırtıklayan her türlü aracıyı yukarıda saydığımız araçlar ile alt edebilmek için. 

Bunu yapabilmek için, çok çalışmaları gerekiyor. Çünkü karşılarındaki aracıların çok büyük sermayeleri var. Bu sermayeyi kullanarak en iyi yazılımcıları tutup en gelişmiş programları yazdırabilirler. Üstelik bunların bir çoğu müşterilerini çok iyi dinliyorlar. Yaptıkları ürünler müşterinin rahatlığına yönelik. 

İşte bu nedenle yeni girişimlerin ucuz oldukları kadar pratik de olmaları gerekiyor.

#### Ya "bedava" hizmet veren merkezi aracılar?

Hatta bu mevcut devlerin bir çoğu aslında müşteriden para da istemiyor hizmetlerini sunmak için. Bedava her şey! Gerçekten öyle mi? Değil tabii. Evet belki para istenmiyor ama bu çağın artık çok daha önemli geçerli akçesi haline gelen bilgi (hem de kişisel mahrem bilgiler) karşılığında veriliyor bu hizmetler. 

İşte son kullanıcılar bu alanda haklarını ve sahibi oldukları bilgileri paylaşmak konusunda ne kadar farkındalık geliştirecekler bunu hep birlikte göreceğiz. Çıkan skandallar hiç kuşkusuz farkındalığı artırıyor ama ne kadar büyük bir kitlenin umurunda bu durum onu bilmiyoruz. 

Dolayısıyla eğer girişimler ücretsiz devler ile yarışıyorlar ise, o zaman sadece ekonomik, kullanışlı ve bilginin korunduğu bir hizmet vermek başarı için yeterli olmayabilir. Bunun yanında biraz da gelişen olaylar sonucu son kullanıcıların davranışlarının değişmesi ve gelişmesi için duacı olmak zorundalar. Önümüzdeki dönemde mahremiyet en tartışılan konulardan biri olmaya devam edecek. 

Kullanım kolaylığı ile kişisel bilginin paylaşımı savaşını bakalım kim kazanacak? 

#### Hâlâ çoğu aracı bedel istiyor ama...

Yine de pek çok alanda aracılar hâlâ çok güçlü ve kullanıcılardan ciddi rakamlar talep ediyorlar. Aracının olacağı her alanda yeni girişimler mevcut oyunculara gittikçe daha artan bir şekilde rakip olacaklar. 

Peki Blockchain'in geleceği ile ilgili olarak neler söyleyebiliriz. Bizi bu alanda neler bekliyor?

### Peki kısa vadede neler olacak?

Öncelikle kısa vadeli olarak baktığımızda, Blockchain dünyasında çok tartışılacak konular, 

#### Yönetim şekli (governance):  
Bir Blockchain'in mevcut ve gelecekteki işleyişi üzerindeki karar yetkisinin kimler tarafından hangi durumlarda kullanılacağı konusunda hâlâ çok net değil. 

Her bir Blockchain farklı bir yönetim prensibi benimsiyor; açıkçası hangi yönetim biçiminin öne çıkacağına ileride yaşayacağımız olaylar ışık tutacak. Değişik durum ve gelişen olaylara Blockchain içindeki oyuncuların vereceği tepkiler en kullanışlı yönetim modellerini ortaya çıkaracak. Bir modelden çok birden fazla kullanışlı model olacak - uygun model sektör, ihtiyaçlar, oyuncuların beklentileri, Blockchain sisteminin olgunluğu gibi pek çok etkeni göz önüne alırsak farklı farklı modeller göreceğiz. 

#### Finansman modellerinde değişim
2017 ve kısmen 2018'de yaşanan token çıkarıp yatırımcılardan direkt para toplama modeli (ICO) 2019'a geldiğimizde iyice yavaşlamış durumda. Bunun yerine kripto para borsaları ile direkt anlaşarak borsaların müşterilerine direkt satış yaygınlaşıyor. Merkezi olmayan Blockchain ruhu ile çelişen bu durum ne kadar sürdürülebilir önümüzdeki günlerde göreceğiz. 

Kripto alanında uzmanlaşmış fonlar aracılığı ile halka açılma öncesi finansman modeli de 2017-2018 öncesine göre evrim geçiriyor. O yıllarda (tıpkı internet köpüğünün patladığı 2000'ler öncesinde olduğu gibi) önüne gelen girişime zorla para veren fonlar kalmadı artık. Bunun yerine, seçici davranan ama inandığı fona çok yüksek çekler kesebilen fonlar var artık. Sadece şirkete yatırımla da kalmıyorlar, bunun yanında ekosistemi geliştirici madencilik, girişimin ekosistemini destek olacak daha küçük girişimlere yatırım gibi yan alanlara da kaymış durumdalar. Yani bir nevi "ya herru ya merru" şeklinde yaklaşıyor fonlar. 

#### Çeşitlenen özel Blockchain girişimleri
Geçtiğimiz yıl içinde Özel/Kapalı (Private) Blockchain alanında yapılan denemelerde sınırlı başarı elde edildi. Tasarruf odaklı elde edilen kazanımlar yapılan zahmete henüz değmiyor. Bu da Blockchain ile ilgili genel heyecanı biraz söndürmüş görünüyor.  

Bir yandan da sessiz ama derinden devam eden pek çok proje var. IBM bu konuda desteklediği Hyperledger teknolojisi ile hem kendi iç yatırımına hem de ekosistemi geliştirici hamlelerine devam ediyor. Bunu yaparken de potansiyel olabilecek şirketler ile işbirliğinde tam gaz ilerliyorlar. Kısa vadede çok büyük bir başarı beklentisi yok, uzun vadeli olarak potansiyel devam etmekte. 

#### İşbirliği / Karşılıklı çalışma (interoperability)
Önümüzdeki dönemin en önemli konularından biri Blockchain'lerin karşılıklı olarak birbirleri ile iletişimde olmaları olacak. Şu an her bir Blockchain kendi dünyası içinde doğuyor ve büyümeye çalışıyor. Bir noktaya kadar bu şekilde gelişim gösterebilirsiniz. Ancak daha fazla büyüme ve kullanıcı adaptasyonu için mutlaka daha geniş bir alanda oynamalı ve diğer Blockchain'ler ile bilgi alışverişi sağlamalısınız.  

### Arkası yarın
Bir sonraki yazımızda Blockchain dünyasındaki en önemli gelişmelerden olan yukarıdaki son madde işbirliği (interoperability) ne imiş ona bakalım dilerseniz. 
