Facebook'un yeni çıkaracağı Libra Blockchain ile ilgili olarak nedir, ne değildir geçtiğimiz yazıda [bahsetmiştik]. Yazımızdan bu yana pek çok gelişme oldu. Görünen o ki Libra'nın önündeki engellerin en büyüğü kanun koyuculardan gelecek. Gelin birlikte bakalım. 

### Libra kimlerin ayakizini takip ediyor?

Libra, dijital dünyada ödeme aracı olarak klasik sistemlere alternatif kişiden kişiye ödeme olarak ortaya atılan belki de üçüncü büyük deneme. Diğer iki başarılı örneğe ve Libra'ya önce bir göz atalım. 

#### PayPal

Kişiden kişiye ödeme konusunda ilk başarılı örnek PayPal oldu. Esasında PayPal'ın yaptığı para transferinde hızlı, güvenilir ve ucuz maliyetli bir aracı olmak. Ama onun dışında kendi parasını çıkarmak gibi bir girişimde bulunmadı, temel olarak itibari paralara (fiat yani merkez bankaları tarafından çıkarılan ABD Doları, Euro gibi paralar) aracılık yapan bir yapı oldu. 

PayPal, merkezi yapısı nedeniyle, kanuni otoriteler ile hep çok sıkı ve uyumlu ilişkiler götürdü. Keza kredi kartı şirketleri ve bankalar gibi mevcut finansal yapılar ile de benzer şekilde ortak çalıştı. Geçtiğimiz yıllarda [Wemo], [Square] gibi yeni rakipler PayPal'a rakip olarak çıktılar ve belli bir pazar payını kapmayı başardılar. 

#### Bitcoin

Kişiden kişiye para göndermede ikinci büyük deneme Bitcoin ile oldu. PayPal'den farkı oldukça fazla. Kendi başına değer taşıma özelliği olan bir parası var; herhangi bir itibari (fiat) para ile ilişkisi yok. Para transferine aracılık eden hiçbir finansal kuruma (bankalar, kredi kartı şirketleri) ihtiyaç duymayan bir sistem. 

Merkezi bir yapısı yok - dolayısıyla kanuni otoriteler ile çok alıp veremediği de yok. Aslında biraz da bu nedenle büyümesi saman altından su yürütmek misali altan alta gerçekleşti. Zira bir kanuni otorite "hey kendine çeki düzen ver" diye uyarıda bulunmak istese kime yapacak bunu? Ya da yasaklamak istese, neyi yasaklayacak? 

#### Libra

Libra işte bu iki başarılı denemein ardından ortaya çıkan üçüncü büyük deneme. Facebook'un artık tıkanmaya başlayan büyüme trendine destek olsun diye çıkardığı uzun vadeli bir deneme. 

Neden tıkanıyor? Dünyada 2.7 milyon insana ulaşmış durumda. Daha da fazla insana ulaşır ancak eski hızında değil. Yeni nesil fazla kullanmıyor diye onlara hitap eden Instagram'ı satın aldı. Sonrasında insanların iletişimde en sık kullandığı araç olan Whatsapp'ı bünyesine kattı. Artık ulaşacağı insan sayısı azaldı. Elinde tuttuğu bu insanlara Facebook aracılığıyla reklama boğarak para kazanmaya çalışıyor ama onun da bir sınırı var. Bu insanları daha fazla sağması lazım. İşte burada da Çin'de bulunan WeChat'in yolundan giderek sınırlarötesi para transferlerine aracılık etmeyi planlıyor. 

#### Ne gibi engeller var Libra'nın önünde?

Libra öyle bir günde ortaya çıkmış bir proje değil. Öncelikle, 2015 yılında işin başına PayPal'de bu işi yapmış David Marcus'u getirerek başladılar projeye. Ancak çıkabilecek tehlikelerin farkında idiler. 

Önlerindeki en büyük engel kanun koyucular. Neden? Çünkü devletler para yaratma amaçlı ellerinde olan gücü kaybetmek istemiyorlar. Bu nedenle Libra'yı açıkladıkları günden beri kanun koyucuların hedefi haline geldiler. 

Kanun koyucular için Facebook çok rahat bir hedef. Merkezi var - gidip rahatça ulaşabilirsiniz. ABD'de hem Senato hem de Temsilciler Meclisi anında çağırdılar Facebook'u ve sorguya çekmeye başladılar bile. 

Aslında Facebook bu kanun koyucuların kendisine koyacağı engellerin gayet farkında idi. Bu nedenle baştan yapıyı ona göre kurdular. 

Öncelikle oyunu kuralların göre oynadılar. Kripto para ve Blockchain dünyasının en iyi modellerini örnek aldılar kendilerine. 

Kendilerini Libra'da olabildiğince uzaklaştırmaya çalıştılar. Libra bir birlik olarak 27 ortak ile kuruldu. Ortak sayısı en az 100 olacak ve Libra'nın yönetiminde her bir ortağın %1'den fazla oyu olmayacak. Böylece Facebook kanuni otoritelere "bakın ben bu işi yönetmiyorum, benim peşimi bırakın" mesajını baştan vermek istiyor. 

Peki Facebook parayı nereden kazanacak? Orada da Calibra, yani tamamı Facebook'a ait olan elektronik cüzdan ortaya çıkıyor. Facebook diyor ki "ben kullanıcılarımın Libra parasını transfer etmesi için Calibra'yı kullandıracağım". 

Facebook merkezi bir yapı olduğu için kanun koyucular ile iyi geçinmek zorunda - aksi mümkün değil. Ama öte taraftan sınır ötesi para transferi yapacak. Her ülkenin kanunları farklı, uygulamaları farklı. Hiç de kolay değil bu alanda iş yapmak. Neden?

Kanun koyucuların kripto paralar ile ilgili en büyük dertlerinden biri kara para aklanması (AML-anti money laundering) ve parayı transfer edenlerin kimliği (KYC- Know-your-customer). Günümüzde de bankaların bu alandaki enerjilerinin büyük kısmı para transferlerinde olası şüpheli işlemleri taramak ve ayıklamak ile geçiyor - aksi takdirde çok ciddi [cezalar yiyebiliyorlar]. 

Facebook kanun koyuculara bu ilkelere tamamen uyacağına söz veriyor. Ancak, bir taraftan da Libra adında şifreli ve kripto paralar gibi gizlilik içeren bir para yaratacağını söylüyor. İkisi çelişmiyor mu? Gayet tabii. Ama işte burada satır aralarını okumakta fayda var. Facebook AML/KYC kurallarına "Calibra" yani elektronik cüzdanı üzerinden uyacağına söz veriyor. Libra yanı elektronik para ise İsviçre bazlı ve Facebook "orada hem ülke hem de %1'den az oy gücü olan bir ortak olarak benim gücüm yok, kusura bakmayın" diyor. 


### Libra'nın geleceğindeki soru işaretleri neler?

Libra'nın önümüzdeki yıl kullanılmaya başlanması planlanıyor ancak bunu çok iddialı bulanlar var. Birinci neden, yukarıda bahsettiğimiz kanun koyucular ile oturup uzlaşması oldukça zaman alacak Facebook'un. Diğer ortaklar buna ne kadar yardımcı olacaklar şu an meçhul. 

Bunun dışında, birliğin yönetim yapısının nasıl olacağı da henüz belirsiz. Yeni üyelerin alımında Facebook ne kadar rol oynayacak? Direksiyonda olduğu sürece kanun koyucular tarafından sıkıştırılmaya devam edeceği bir gerçek (ki soruşturmada bu sorular da yöneltildi kendilerine). 

Ekonomik olarak çok büyük sorun çıkacağını düşünmüyorum ama sonuçta Libra birliğini yönetmek için belli masraflar olacak. Bunların Libra'nın kasada tuttuğu paraların faizlerinden karşılanacağı söyleniyor. Masraflar sonrası kalan faiz ortaklara gideceği için mevcut ortaklar masrafların minimumda tutulması için ısrar edeceklerdir. 

Teknik olarak Libra ile ilgili çalışmaların henüz daha ilk aşamada olduğunu söyleyebiliriz. Zira, Facebook başlangıçta enerjisini tüm konsepti oturtmak için harcadı. Kullanacağı protokoller için piyasada mevcut olanlardan seçimler yaptı ancak şimdi teknik altyapının kotarılması işi var, ve kanuni zorunlulukların getireceği ekstra yükler ile bunun nasıl gerçekleştirileceği belirsiz. Örneğin yukarıda bahsettiğimiz kara para aklaması (AML/KYC) konusunda her bir kanun koyucunun istediği düzenlemeleri ve raporlamaları yapmak için sistem kurmaya başladıklarında altından kalkmaları gereken yük oldukça artıyor.  



