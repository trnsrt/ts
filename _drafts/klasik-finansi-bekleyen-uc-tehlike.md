201103 Yazı

Blockchain teknolojisi dijital dünyadaki kişiler arasındaki ilişkilerde ihtiyaç duyulan muhasebecilik fonksiyonunu finansal kurumların elinden alıp topluma vermeye aday. Bu da finansal kurumların en temel varlık nedenlerinden biri olan güven fonksiyonunun onların ellerinden alınması demek.  

Dijitalleşmenin hayatımıza girmesi ile birlikte bireylerin ihtiyacı olan dijital varlığa sahip olma (elinde tutma, kaydetme) ve onu transfer edebilme gibi temel ihtiyaçları karşılayan finans sektörü şimdi üç kulvardan tehdit halinde. Nedir bu üç kulvar derseniz, basitleştirilmiş olarak bir bireyin finansal ilişkide bulunduğu üç grup üzerinden bakalım: 

- Birey ile birey arasında (kişisel para transferi)
- Birey ile ticari işletmeler arasında (hizmet  ya da ürün karşılığı ödeme)
- Birey ile devlet arasında (vergi ve ceza)

Fiziksel dünyadan dijital dünyaya geçtiğimiz son otuz yılda yukarıdaki üç alanda işlem hacimlerinde bir patlama oldu - ve bu patlamada aslan payını da banka ve benzeri finans kurumları kaptılar. Eskiden para göndermek için banka şubesine gitmek bir zulümken, şimdi elimizdeki cihazlar ile dakikada bir ödeme yapabiliyoruz. Yani dijitalleşme öncesi banka şubesine ayda birkaç kez uğrarken, şimdi banka mobil uygulamasına neredeyse günde birkaç kez girer olduk. Benzer şekilde online ürün almak ya da elektrik, su faturası ödemesini saniyeler içinde oturduğumuz yerden yapıyoruz. Keza vergi ve trafik cezası gibi devlete yapmamız gereken ödemeleri de. Tabii hepsini bankalar aracılığıyla ve bir bedel karşılığı. 

### Finans kurumlarının temeline üç koldan yapılan atak

Ancak bankaların komisyon karşılığı yüksek kâr ile işlem yaptıkları dönemlerin artık yavaş yavaş sonuna gelmeye başladık. Rekabetten söz etmiyorum, o artarak sürüyor. Daha temel olarak bu kanalların altı oyulmaya başlandı. 

#### Bireyden bireye ödemelerde kripto paralar
Blockchain teknolojisi dijital dünyanın en büyük sorunu olan kopyalanabilirliğin önüne geçerek dijital varlıkları aynı fiziksel varlıklar gibi sınırlı ve tek kullanımlık bir hale getirmeyi başardı. Bu da bireyden bireye transfer alanında finansal kurumların şimdiye kadar elinde tuttuğu kalın finansal surların içinde ufak da olsa bir delik açtı. Bunun ilk gerçek yaşam kullanım örneğini dijital olarak değer tutup ve transfer edilebilen, pratik ve kullanılabilir bir kripto para olan Bitcoin ile görmeye başladık.

#### Alışveriş ödemelerinde teknoloji devleri
Hizmet ve ürün karşılığı dijital dünyada yapılan işlemlerde Blockchain teknolojisini kullanan pek çok yeni girişim olsa da, bu alanda çığır açacak insiyatifi Libra projesi ile Facebook gösterdi. Neden önemli Facebook? Şöyle düşünün: Ödeme için herhangi bir kredi kartı ya da banka hesabı kullanan bir tüketici kaç farklı kart ya da hesap kullanabilir? Onlarca. Bu ticari bir işletme için yapacağı tahsilatlarda aracılara ciddi bir komisyon ödemesi demek. Peki, bu ticari işletme Facebook kullansa? Unutmayın "herkesin bir Facebook hesabı var".  Facebook hepimizin cebinde - herkese dokunuyor. Bırakın Türkiye'yi, dünyada 2.7 milyar insana ulaşıyor. Getireceği kapalı ödeme sistemleri ile elinin altındaki dev müşteri kitlesini üstelik de düşük bir maliyeti ile sunduğunda, yeni müşteri bulmak çırpınan ticari işletmeleri  kendi ekosisteminin içine alması  ne kadar zor olabilir ki?

Benzer şekilde Facebook'un kurduğu Libra konsorsiyumunda yer alan dünyanın en önemli para transfer aracılarından PayPal, Ekim 2020 yılı içinde [kripto paralar ile ödeme almaya başlayacağını söyledi](https://www.bbc.com/news/technology-54630283). Libra konsorsiyumundan bir süre sonra ayrılan PayPal'ın yakın zamanda Libra benzeri kapalı bir dijital para kuracağını söylemek kâhinlik olmaz. Zira 300 milyon kullanıcı ve 28 milyon ticari işletmeyi zaten ekosisteminde tutan bir güç, neden bunları kendi kapalı sisteminde tutup sağmasın?

Tabii, yalnızca finansal kurumlar değil Facebook'tan korkan. 2.7 milyar insanı eline aldığını gören Merkez Bankaları da bunu kendi ekonomik politikalarını tehdit eder gördüler. İşte bu nedenle, Libra açıklamasının hemen ertesinde [Fransa Maliye Bakanı çığlığı bastı](https://www.marketwatch.com/story/french-finance-minister-says-libra-should-not-be-allowed-in-eu-2019-10-09#:~:text=BRUSSELS%20(AP)%20%E2%80%94%20The%20European,Bruno%20Le%20Maire%20said%20Wednesday.). Amerika Birleşik Devletleri kongresi Mark Zuckerberg ve Libra projesinin başı David Marcus'u neredeyse haftada bir sorgulamaya başladılar. 

#### Ve merkez bankaları
ABD (ve kısmen Avrupa Birliği) global finans sistemin ağırlıklı sahibi olarak ([dünya ticaretinin %80'inin ABD Doları ile gerçekleştiğini](https://www.swift.com/sites/default/files/documents/swift_bi_currency_evolution_infopaper_57128.pdf) hatırlatalım) bu egemenliklerinin devamına tehdit olarak gördükleri için Libra benzeri Blockchain tabanlı merkeziyetsiz insiyatiflere kuşkulu ve reaksiyoner bakıyorlar. Ancak öte yandan, dünyanın diğer tarafından ekonomik bir güç olmayı hedefleyen Çin ise Libra'ya tepkisini, üzerinde yıllardır [üzerinde çalışmakta olduğu kendi Merkez Bankası Dijital Parası](https://boxmining.com/dcep/#:~:text=What%20is%20DCEP%3F,Bank%20of%20China%20(PBoC).) projesinde [gaza basarak](https://www.bloomberg.com/news/articles/2020-09-08/how-china-is-closing-in-on-its-own-digital-currency-quicktake) gösterdi. 

Merkez Bankası Dijital Paraları, devletin otoritelerinin halk ile direkt iletişime geçebilme imkanından ötürü ülkeler tarafından üzerinde hassasiyetle durulan bir enstrüman. Merkez Bankası'nda bir hesap açtırmak suretiyle vatandaşa dokunmanın ne gibi faydası olabilir? Öncelikle, vergi, ceza tahsilatı gibi konularda bankalara ödenen komisyon ya da kullandırılan likidite gibi somut ancak ufak faydaları var devlet için - ancak bu böyle bir projeyi geliştirmek için yeterli olmayabilir. Bankalar gerekli teknolojik altyapı yatırımlarını çoktan yapmış olduklarından bu hizmeti devlet için ekonomik bir şekilde vermeye devam edebilirler. Keza, finansal dünyaya erişimi olmayan kesimleri sistem içine sokmak da fikir olarak oldukça güzel bir başka neden olsa da PR etkisinin ötesinde bu insiyatifi tek başına taşıyamaz. 

Yukarıdaki nedenlerin ötesinde bu hesaplar sayesinde Merkez Bankaları sadece para değil mâli anlamda da hızlı etki edebilecek politikalar geliştirebilme imkanı. Herhangi bir alanda verilecek teşviklerin ihtiyaç sahiplerine anında ulaştırılması, sonrasında bu teşviklerin kullanımının izlenebilmesi, daha etkin ve ölçülebilir aksiyonlar alınmasını sağlayabilir.  

### Finans dünyası nasıl tepki verecek?

İşte yukarıda bahsettiğimiz bu üç kulvarda, kripto para benzeri girişimler, Facebook/PayPal benzeri büyük teknoloji şirketleri, ve Merkez Bankaları Dijital Paraları, klasik finans dünyasının oturduğu sandalyeyi altında çekebilirler. 

Peki ne olacak? Finans dünyası çalışanları telefonlara sarılıp iş aramaya mı başlasınlar? Öncelikle şunu söyleyelim. Finans dünyasının bir yere gittiği yok - hep bizimle kalacaklar. Zaten Fintech alanındaki tüm gelişmeler aslında klasik finans sektörünün artan rekabete karşı kendini korumak için aldığı tedbirler bir anlamda. Ama finans kurumlarının işlevlerinin değişeceğini görmek için kâhin olmaya da gerek yok. 

Burada iki yönlü bir değişim olacağını tahmin ediyorum:

Birincisi, finans kurumları mevcut oyun alanı olan yüksek kâr marjlı bireysel hizmetlerde yukarıda bahsettiğimiz yeni gelişmeler nedeniyle hem işlem hacimlerinde (ya da pazar paylarında) bir azalma hem de kar marjlarında bir düşüş görecekler.  Kripto para girişimleri finansal işlemlerde gücü aracılardan alıp tüketici tarafına kaydırmaya başladılar bile. Facebook benzeri teknoloji şirketleri de kullandıkları ileri teknoloji ve kazandıkları kullanıcı deneyimi sayesinde zaten dokunmakta oldukları kitleleri ufak bir dokunuş ile kendi ekosistemlerine çekmeye çok yakınlar. 

İkincisi değişim ise, finansal kurumlar için yeni potansiyel fırsatların çıkması şeklinde yaşanacak. Tüketicinin korunması, mevcut regülasyonlara uyumlu olma özellikleri nedeniyle teknoloji şirketleri, kullanıcı deneyimindeki tecrübelerinden dolayı ise Merkez Bankaları mevcut finansal sistemin oyuncularını kullanmaya devam edebilir. Böyle bir durumda bankalar tabir-i caizse "fason üretim" yapan işletmeler haline dönüşecekler. İşlem hacimleri belki eskisinden de çok artacak. Ancak hem kâr marjları minimuma inecek, hem de artık müşteriye eskisi gibi dokunamayacaklar. 

### Sonuç 
Dijitalleşme ile birlikte hızlı bir dönüşümden geçerek kârlı konumlarını artıran finansal kurumlar, şimdi yeni bir dönüşümün arifesindeler. Üstelik bu sefer masanın diğer tarafındaki müşteriler çok daha donanımlı ve alternatifleri daha fazla. Açık bankacılık alanında olduğu gibi yeni fintech girişimlerine adapte olmaları onları oyunda bir süre daha tutacak taktiksel davranışlar olabilir, ancak uzun soluklu bir maraton için kendi yeniden konumlandırmaları şart. Bu da finansal kurumlar için müşterinin hem daha güçlü hem zor ulaşılabilir, işlem hacimlerinin daha yüksek ama kâr marjlarının daha düşük olduğu bir dünyaya işaret ediyor. 
