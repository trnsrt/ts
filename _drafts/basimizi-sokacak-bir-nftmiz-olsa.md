Bu yazımızda geçtiğimiz haftalarda blokzincir üzerinden gerçekleşen bir gayrimenkul token satışının hikayesinden bahsedeceğiz. 

Blokzincirin ilk ortaya çıktığı günlerden beri, bu teknolojinin uygulama alanları hayal edildiğinde akla ilk olarak genelde gayrimenkullerin token haline getirilmesi geliyordu. Nedense uzunca bir süredir üzerine bir hayli kafa yorulmasına rağmen fiziki varlıkların blokzinciri üzerinde dijital varlığa dönüştürülmesi konusu beklentilerin oldukça gerisinde kaldı. 

Hep söylediğimiz gibi, blokzincir benzeri bir teknolojinin başarılı olmasının yolu en başta ön koşul olarak uygulanacak alanın dijitalleşmiş olmasından geçiyor. İşte bu nedenle son otuz yılda dijitalleşme evrimini tamamlamış olan olan finans sektörü blokzincirin en olgun uygulama alanı haline gelirken gayrimenkul sektörü fiziki varlıkların dijital varlığa dönüştürülmesi sırasında yaşanan sıkıntılar ile boğuştu. 

Geçtiğimiz hafta medyaya düşen, ABD'de bir evin [NFT olarak](https://etherscan.io/nft/0xF928d6285B8a4f9ac5A640ae598D7399C331cea7/0) Ethereum üzerinde [satılması haberi](https://etherscan.io/tx/0xa7b2e89bf6d5cc8e605c1cf8823e532f87790d1816f7f98df77127cc98a1021f) nihayet bu alanda ekilen tohumların yavaş yavaş uç vermeye başladığının bir göstergesi olabilir. Gelin gerçekleşen bu işlemin detayını, taraflarını ve sistemin işleyişini birlikte gözden geçirelim. 

### Neydi işlem?

Olay kısaca, 149 Cottage Lake Way, Columbia, SC 29209 [adresinde bulunan](https://www.google.com/maps/place/149+Cottage+Lake+Way,+Columbia,+SC+29209/@33.9594797,-80.9455555,272m/data=!3m1!1e3!4m5!3m4!1s0x88f8b053743f5079:0x8883bce9faf9ed0f!8m2!3d33.9596548!4d-80.9454178) iki katlı bir banliyö evinin Roofstock ve Origin Protocol ortaklığında bir limited şirket (ingilizcesi LLC) haline getirilip sahipliğinin [NFT'ye dönüştürülerek](https://opensea.io/assets/ethereum/0xF928d6285B8a4f9ac5A640ae598D7399C331cea7/0) 175.000 USDC'ye satılması olarak özetlenebilir. Satışın USDC Homes tarafından NFT'nin rehin alınması karşılığında kredilendirilmesi ise işlemdeki ilginç bir başka nokta olarak dikkat çekmekte. 

Olayın baş kahramanı, 2015 yılında kurulmuş ve gayrimenkul yatırımlarında teknolojinin gücünü kullanarak yeni alanlar açmayı hedefleyen [Roofstock](https://www.roofstock.com/). Özellikle tek bir ailenin oturduğu (ingilizcede Single Family Rental) ev tiplerinde uzmanlaşmış bir platform kendisi. Kurduğu pazar yeri aracılığıyla bugüne kadar yaklaşık 5 milyar ABD Dolarlık gayrimenkul alım-satım işlemine aracılık etmiş olan şirket, by yıl Mart ayında 1.9 milyar ABD Doları değerleme üzerinden tam 240 milyon ABD Doları [yatırım almış](https://www.prnewswire.com/in/news-releases/roofstock-raises-240m-at-1-9b-valuation-to-expand-access-to-real-estate-investing-888898674.html). Son olarak da blokzincir teknolojisini kullanarak faaliyet alanını genişletmek amacıyla [roofstockonchain](https://onchain.roofstock.com/) adında bir pazar yeri kurarak bahsettiğimiz işlemin liderliğini üstelenmiş durumda. 

Olayın diğer kahramanı olan [Origin Protocol](https://www.originprotocol.com/en/) ise NFT'ler ile DeFi'yi bir araya getirmeyi hedefleyen bir Web3 girişimi. Kurdukları [Origin Story](https://www.story.xyz/) adlı platformda fiziki ya da dijital varlıkların hızlı bir şekilde NFT haline getirilmesi ve satışa sunulması hizmeti veriyorlar. Platform şu ana kadar başta 11 milyon ABD Doları satış yapan 3LAU adlı müzisyenin koleksiyonu olmak üzere dört projeye aracılık etmiş. Bu işlem öncesi pazar yerinin kurulması ve LLC'lerin dijitalleştirilmesi konularında Roofstock'a yardımcı olmuş. 

İşlemin detaylarına bakacak olursak: Roofstock, satmakta olduğu her bir evin tapusunu ABD'nin kripto varlık alanında en ileri eyaletlerinden biri olan Wyoming'de kurulu ayrı bir LLC olarak kaydettiriyor. Daha sonrasında yine Wyoming'de bu LLC'nin sahipliğini bir NFT (ERC-721 standardı ile) haline dönüştürerek Ethereum blokzinciri üzerine kaydettiriyor. 

Ne gibi avantajları var bunun? Temel olarak, NFT'nin rahatça alınıp satılabilir olması evin sahipliğinin de aynı şekilde hızlı bir şekilde el değiştirmesine olanak veriyor. Bir başka deyişle, tapuda ev alım satımının getirdiği bürokrasi nedeniyle ortaya masraflar ile emek ve zaman kayıplarının önüne geçilmiş oluyor. 

Roofstock, burada evi satışa hazırlamak (gerekli dokümanları bir araya getirmek, evin kullanılabilir halde ve borçsuz olduğunu kontrol etmek gibi) ve satış sonrası bir yıl boyunca evin yönetimini gerçekleştirmek hizmetlerinin karşılığı olarak satış rakamının %3'ü kadar bir bedel alıyor. 

Satış işlemi [USDC Homes](https://usdc.homes/) isimli Ethereum üzerindeki NFT'leştirilmiş gayrimenkullerin finansmanı üzerine kurulu bir girişim tarafından finanse edilmiş. Alıcının finansal gücünü önceden incelemeye tabi tutan girişim, uygun alıcılara gayrimenkul değerinin %80'ine kadar iki yıl vadeli bir kredi sağlayabiliyor. Yukarıdaki işlemin henüz ilk ve tek projeleri olduğunu da belirtelim. 

### Sorular, sorular

İşlemi incelediğinizde, aslında gayrimenkullerin token haline getirilmesi konusunun neden yavaş geliştiği konusunda fikir sahibi olabiliyorsunuz. Zira, tokenleştirmede en kritik konu, fiziki varlığın dijital hale getirilmesi ve burada hâlâ alınacak çok yol var. 

Örneğin, dijital dünyanın aracıların etkisini en aza indireceğini söylesek de, örnekte de gördüğünüz gibi arada hâlâ pek çok aracı var. Aracılar olduğunda fiziki dünyanın gerektirdiği koşulların pek çoğunun dijital dünyaya taşındığını görüyorsunuz. 

Mülkün sahipliği her ne kadar NFT haline getirilmiş olsa da, burada kripto dünyasının getirdiği anonimlik henüz söz konusu değil. Roofstock üzerinden işlem yapabilmek için (alım ya da satım) KYC (Türkçesi müşterini-tanı prosedürü) yaptırmak zorunlu, bu da zaman alan bir süreç. KYC işlemi sonrası platforma üye olanlara daha önce bir [yazımızda bahsettiğimiz](https://medium.com/turansert/token-nft-derken-%C5%9Fimdi-de-sbt-2d4b7c18557b) değiştirilemez token (ingilizcesi Soulbound token kısaca SBT) veriliyor. Eğer Roofstock tarafından verilen SBT sahibi değilseniz, NFT'yi almak ya da satmanız mümkün değil. 

Bu durum, potansiyel pazarı azaltsa da belli durumlarda işe yarayabiliyor. Örneğin, NFT'nin çaldırılması durumunda, Roofstock, evin sahibi olan SBT sahibine yeni bir NFT verebiliyor, böylece dijital dünyada yaşanan önemli bir sorunun önüne geçilmiş oluyor. Çalınmanın önüne geçmek için anonimlikten tamamen feragat etmek, kripto dünyası için ideal bir çözüm mü? Hayır, ama daha pratik ve ihtiyacı karşılayan başka bir yol bulunana dek bu geçici çözüm ile idare edilmesi gerekiyor.  

### Sonuç

3 odalı iki katlı bir evin sahipliğinin NFT haline getirilmesi, kripto ile satışı ve satışın yine USDC üzerinden kredilendirilmesi, fiziki varlıkların dijital varlığa çevrilmesi konusunda önemli kilometre taşlarından biri. Kullanılan aracıların getirdiği bürokrasi düşünüldüğünde daha alınacak oldukça fazla yol olduğu görülse de, teoriyi pratiğe dökme ve süreci daha da iyileştirme anlamında verdiği ipuçları nedeniyle bu satış işlemini önemli bir deney olarak görmek mümkün. 

NFT'lerin geniş kesimlerce adaptasyonu öyle bir günde olmayacak, üstelik geçilecek yol üzerinde pek çok engel ve çukur bulunmakta. Yine de ağır aksak da olsa bu yolda ilerleme sağlandığını görmek oldukça önemli. 
