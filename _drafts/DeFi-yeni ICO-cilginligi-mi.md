DeFi platformların kullanımın artması ve özellikle bu platformların özgün kripto paralarının hızlı sıçramalar yapması nedeniyle bu aralar sıkça sorulmaya başlanan soru: DeFi yeni bir ICO çılgınlığı mı, sonu nasıl bitecek?
Bu soruya kesin cevap verilemese bile geçmişten ve finans alanındaki benzer oluşumlardan hareket edip belli sonuçlara varmak mümkün. Gelin birlikte geçmişte neler olmuş bakalım ve birlikte karar verelim: 

DeFi ve ICO ilişkisini şahsen bir girişimin ömründeki çeşitli evrelerde yaşadıklarına benzetiyorum. 

Klasik anlamda bir girişime bakalım. Bir-iki kafadar biraya gelip bir fikir oluştururlar. Fikri bir parça geliştirdikten sonra melek yatırımcıya giderler. Melek yatırımcı fikrin hayata geçebilmesi için girişimcilere finansal destekte bulunur. Bunun karşılığında da hatırı sayılır bir miktarda girişim içinden pay alır. Bunu da istemeye hakkı vardır zira girişim sadece kağıt üzerinde olduğu için alacağı çok yol, geçeceği çok engel bulunur. Hatta pek çok güzel fikir daha ileriki aşamalara gelmeden önce hayata veda eder. 

Engellerin büyük bir kısmını aşan, ürün-pazar arasındaki uyumu yakalayabilen kendine belli bir sayıda müşteri edinen girişimler ise bir sonraki aşamaya geçerler. Bu aşama da  girişim sermayesi finansmanıdır. Genellikle Seri A olarak başlayan bu yatırımlarda girişim aldığı para ile halihazırda yaratmış oldukları ürün ile pazarda hızlı büyümenin yollarını ararlar. Bir nevi growth hack denen, kısa yoldan hızlı büyümenin yolunu girişim sermayesinden aldıkları yatırımı kullanarak bulmaya çalışırlar. 

İşte ICO’larda yaşananlar da bir nevi melek yatırımcı bulma aşaması idi kripto alanındaki yatırımlar için. Pek çoğunun parlak fikirleri dışında ellerinde olan tek şey, sistemlerinin nasıl çalışacağını ve nasıl bir vizyona sahip olduğu anlatan tanıtım dokümanı (white paper) idi. Ancak klasik girişimlerin ötesinde potansiyel yatırımcıların tüm dünyadan olması ve o zamanlar ‘FOMO’ etkisi dediğimiz bir şeyleri kaçırma korkusunun etkisi ile gereğinden fazla sayıda girişim hak etmedikleri yatırımları aldılar. Aynen melek yatırımcılarda olduğu gibi yüksek risk-yüksek getiri aşaması olan bu ilk yatırımlarda, ICO yatırımcılarının büyük bir kısmı yüksek risk engeline takılarak zarar ettiler. 

Ben şimdiki DeFi alanındaki gelişmeleri ise klasik anlamdaki girişim sermayesi yatırımlarına benzetiyorum. Özellikle, Compound benzeri girişimlerin merkeziyetsiz olmak ve geniş kitlelerce kullanılabilmek için yarattıkları likidite havuzu ve bunu ödüllendiren token’ları aynı girişim sermayelerinin hızlı büyümek için girişimlere yaptıkları yatırımlara benziyor. 
 
Dolayısıyla sorunun yanıtına gelirsek. Evet DeFi’lar ICO’lar gibi çok ilgi çekti - hâlâ da çekmeye devam ediyor. Evet DeFi platformların yarattığı token’lar ICO token’ları gibi riskli. Hemen hemen her yeni DeFi platformu bu tokenları çıkarmaya devam edecek. Ancak bu token’lar ICO token’lar gibi vizyon anlatan bir kağıt parçasına yatırım gibi değiller. Halihazırda çalışan bir sistemi daha da genişletme amacı taşıyorlar. 

Bu nedenle DeFi platform yatırımcılarının işi hem daha kolay hem daha zor. Eskisine göre yatırım yaparken değerlendirebilecekleri bir ürün var. Ancak oldukça karışık olabilen bir ürün. Ama denemek eğer ETH sahibi iseniz o kadar kolay ki. Tüm yapmanız gereken DeFi ürünlerini bağlayabileceğiniz bir cüzdana sahip olmak (örneğin çoğu Metamask kabul ediyor). Girin yatırım yapmak istediğiniz platforma, ürünleri kullanmayı deneyin. Bakalım hoşunuza gidiyor mu? Eğer gidiyorsa, size bir değer kattığını düşünüyorsanız o zaman daha pozitif bakıp, white paper’ı bir okuyun, sonra kararınızı verin. Ama öyle ‘arkadaşım söyledi’ iyiymiş diye düşünüp yatırım yaparsanız, sonuçta ağzınızın yanma ihtimali çok yüksek, onu da unutmayın lütfen. 

Sonuç: 
DeFi platformlar ile finans alanındaki kripto ürünler bir aşama atladılar. Artık ürünler var, müşteriler tarafından kullanılıyor. Bir sonraki engel, bu ürünü geniş kitlelere ulaştırmak. Burada kim platformlar başarılı olurken kimileri çok normal olarak hedeflerine ulaşamayarak kapanacaklar. Kim nerede başarılı olacak hep birlikte göreceğiz. Bu yarışı izlemek bile çok heyecanlı. Takipte kalın.. 
