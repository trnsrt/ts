Bu yazımızda 2024 yılı içinde hangi blockchain bazlı finansal uygulamaların ön plana çıkacağına bakacağız. Bundan önce konuya aşina olmayan okurlarımız için yazının başlığındaki tanımların kısaca üzerinden geçelim. 

Blokzincir kısaca, dijital dünyadaki kişi ya da kurumların birbirleri arasında veri ve değer transferi yapmak için başka herhangi bir aracıya ihtiyaç duymadan koordine olabilmelerini sağlayan teknolojiyi ifade ediyor. 

Blokzincir bazlı teknolojilerin uygulama alanlarına baktığımızda ise, daha çok finans sektörünün ön plana çıktığını görüyoruz. Bunun temel nedeni, blokzincirin etki edebilmesi için uygulandığı alanın tamamen dijitalleşmiş olması zorunluluğu. Finans sektörü, geçtiğimiz yirmi yılda kendini hızla dijitalleştirmesi sayesinde değişen dünyanın getirdiği fırsatları iyi kullanarak ciddi bir büyüme kaydetti. Öte yandan bu dijitalleşme onun, blokzincir benzeri yeni teknolojilerden daha fazla etkilenir hale getiriyor. 

Blokzincir bazlı uygulamaların genel adı olan merkeziyetsiz finans 2020 yılı ile birlikte kullanıcıların beğenisine sunuldu. Klasik finansın sunduğu mevduatı kredi, alım-satım, gibi tüm hizmetleri kullanıcılarına 'aracısız' olarak sunmaya çalışan bu teknolojilerin henüz oturduğu söylenemez. Daha çok deney aşamasında olan bu uygulamaların ilk yıllarında yaşanan heyecan sonrası geniş kesimlerce kabul görebilmesi için önlerinde aşmaları gereken zorlu engeller var. 

Bu durum merkeziyetsiz finansın potansiyeli konusunda soru işaretleri yaratıyor mu? Eminim kimileri için bu sorunun cevabı evet olacak ama geçtiğimiz yıl içinde gerçekleşen kimi deneyler bize gelecek konusunda iyimser olmaya yöneltiyor. Gelin önce hep birlikte özellikle kurumsal tarafta yaşanan gelişmeler bir göz atalım: 

### Gerçek dünya varlıklarının tokenleştirilmesiblokzincir
Merkeziyetsiz finansın bugüne kadarki büyümesinde lokomotif görevini tamamen dijital olarak ortaya çıkmış varlıklar (örneğin kriptoparalar) üstlendi. Bundan sonra bu büyümenin devam etmesi için artık fiziki dünya varlıklarının da işin içine girmesi gerekiyor. Bu alanda şimdiye kadar pek çok farklı denemenin olduğunu söylemek gerek. Birkaç tanesine hızlıca göz atalım: 

- Avrupa Yatırım Bankası, tamamen blokzincir üzerinde gerçekleşen 100 milyon Avro değerinde bir bono ihracında [bulundu](https://news.bloomberglaw.com/banking-law/eu-investment-arm-offers-two-year-notes-in-debut-blockchain-deal). (Daha öncesinde Fransa Merkez Bankası Societe General ile birlikte 40 milyon Avro değerinde bir tahvil ihracı ve mutabakatını blokzincir üzerinden [gerçekleştirmişti](https://www.ledgerinsights.com/banque-de-france-tests-digital-euro-cbdc-bonds-societe-generale/))
- Franklin Tempelton'a ait bir para piyasası fonu Ethereum ve Polygon zincirleri üzerinden fon hisselerinin işlem ve kayıtlarını [gerçekleştirdi](https://www.franklintempleton.com/press-releases/news-room/2023/franklin-templeton-money-market-fund-launches-on-polygon-blockchain)
- Blackrock, JPMorgan'a ait Ethereum klonu Onyx zinciri üzerinde ilk işlemini [gerçekleştirdi](https://www.forbes.com/sites/digital-assets/2023/10/17/blackrock-and-jpmorgan-are-quietly-are-quietly-laying-the-groundwork-for-the-next-bitcoin-ethereum-xrp-and-crypto-price-bull-run/). Şirket, para piyasası fonuna ait tokenleştirilmiş payları, tezgah üstü bir türev işleminde teminat olarak göstererek üzere İngiltere'deki Barclays'e yolladı. 
- Yine benzer şekilde JPMorgan ve Citi, avalanche zinciri üzerine kurulu özel ağlar ile portföy yönetimi ve FX işlemlerinin fiyatlanması ve işlenmesi konusunda deneyler yaptıklarını [açıkladılar](https://thedefiant.io/jp-morgan-s-onyx-teams-up-with-avalanche-to-automate-portfolio-management). 
- Societe General, müşterilerine verdiği kredilerin karşılığı oluşturduğu tokenleri merkeziyetsiz bir platform olan MakerDAO'ya teminat olarak göstererek platform üzerinden kredi [kullandı](https://www.sgforge.com/refinancing-dai-stablecoin-defi-makerdao/).
- Ethereum zinciri üzerine kurulu olan merkeziyetsiz finans platformu MakerDAO hazinesinde duran 500 milyon ABD Doları ile ABD hazine bonosu [satın aldı](https://www.coindesk.com/business/2022/10/06/stablecoin-issuer-makerdao-allocates-500m-for-treasuries-corporate-bond-investment/). 
- ABD'de şimdiye kadar beşten fazla evin NFT (nitelikli fikri tapu) haline getirilerek [satışı gerçekleştirildi](https://nftnow.com/news/roofstock-onchain-origin-story-sell-third-property-via-nft-marketplace/)

Önümüzdeki dönemde bu trendin daha da artacağını söylemek kâhinlik sayılmaz.  Yine de bunun hemen önümüzdeki yıl gerçekleşmesini de beklememek gerek. Gerçek dünya varlıklarının tokenleştirilmesinin önündeki en büyük engel, fiziki dünya ile dijital dünya arasındaki ilişkinin kurulabilmesinde görülüyor. Örneğin, fiziki varlıkların değerlenmesi, saklanması ve dijital varlığın sahipliğinin onaylanması gibi konular henüz yeterince açık değil. Gerekli kanuni mevzuatın zaman içinde oturmasının mevcut riskleri azaltması ile birlikte dijital varlıkların getirdiği avantajlar (hız, düşük maliyet, global erişim gibi) bu alanda bir patlama yaşanmasına neden olabilir. 

### Finans kurumlarının merkeziyetsiz finans ile kucaklaşması
Kullanıcılara henüz reel anlamda bir değer sağlamayan merkeziyetsiz finans ürünleri şu anda daha çok spekülatif bir yatırım aracı olarak görülüyor. Bu nedenle mevcut finans kurumları müşterilerine ilk olarak bu alandaki yatırım ürünlerini sunmaya başladılar. 

Bu alanda 2024 yılının belki de en çok beklenen olayı  Amerika Birleşik Devletleri'nde onay sürecinde olan Bitcoin ve Ethereum ETF'leri. Bireysel yatırımcılara ve emeklilik fonlarına sunulması beklenen endeks yatırım fonları, bu alandaki talebi ciddi şekilde artırabilir. 

Kanuni altyapı konusu ABD'de hâlâ belirsizliğini korumakta. İlk aşamada stabil paralar alanında bir tasarının yasalaşması beklense de, genel bir dijital varlık yasasının yaklaşan başkanlık seçimleri sonrasına kalması olası. Avrupa ise MiCA ile birlikte genel çerçevesini çizdiği kanuni altyapının içini doldurmakla meşgul olacak. 

Ülkemizde de bu alanda gerekli yasal mevzuatın çıkarılması ile birlikte, finans kurumlarının gerek saklama gerekse alım-satım alanından başlayarak, klasik itibari paralar ile verdikleri hizmetleri kriptoparalar için de sunmaya başladıklarını görebiliriz. Merkeziyetsiz finans, doğası itibariyle kullanıcılarına dijital varlıkları üzerinden tam bir egemenlik veriyor olsa da, bunun yanında kullanıcıya yüklediği ciddi bir sorumluluk da bulunmakta. Geniş bir kesimin bu sorumluluğu almak istemeyeceği noktada, finans kurumlarına ciddi fırsatlar doğabilir. 

### Merkez bankası dijital paraları (CBDC'ler)
Dijital dünyada değer taşıyan varlıklar ağırlıklı olarak kıymeti kendinden menkul kriptoparalar ve değeri bir itibari paraya çıpalanmış olan stabil paralardan oluşuyor. Özellikle kimi yaygın stabil kripto paralarda kullanıcılar parayı çıkaran kurumun riskini almak zorundalar. Bu nedenle, merkez bankaları tarafından çıkarılacak olan dijital paralar (CBDC'ler) en azından bu riski ortadan kaldırmaya aday. 

CBDC alanında merkez bankaları tarafında çalışmalar tüm hızıyla devam etmekte. Bunun sonuçlarını hemen 2024 yılında göreceğimizi söylemek oldukça zor, ancak yine de finans alanındaki girişimlerin orta vadede dolaşıma girecek bu paralar için gerekli altyapıları oluşturmaları onları yarışta ön plana geçirebilir. 

Öte yandan en çok kullanılan stabil para birimi olan ABD Dolarında  ABD'li kamu otoriteleri tarafında bir CBDC gelmesi kısa vadede mümkün görünmüyor. ABD'de politikacı ve sivil toplum kuruluşlarının CBDC'ler konusundaki haklı endişelerini bu alanda ön planda yer almak isteyen diğer merkez bankalarının da dikkate alması oldukça önemli. 

### Merkeziyetsiz finans ürünlerine Fintech desteği
Merkeziyetsiz finans oyuncuları genelde bu alanda altyapı gelişimine odaklandıkları için ürünlerin kullanıcıya dokunan kısımlarını şimdiye dek ihmal ettiler. Bu ürünler eğer bir gün bir milyar kullanıcıya ulaşmak istiyorlarsa, kullanıcı deneyimlerinde ciddi iyileştirme yapmaları şart.  Bu konuda son yıllarda oldukça aşama kaydeden Fintech girişimleri onların imdadına yetişebilir. Önümüzdeki dönemde DeFi altyapısını kullanan yeni fintech ürünlerini görmemiz olası. 

### ZK teknolojilerinin yükselişi
Fintech oyuncuları kullanıcılara erişim konusunda çalışırken, merkeziyetsiz finansın altyapısında önümüzdeki yıl en sık duyacağımız konuların başında sıfır-bilgi kanıtı teknolojisi (zero-knowledge proof) geliyor. Bu yeni teknoloji dijital dünyada bireylerin hem mahremiyetini koruyup hem blokzincir teknolojisinin ölçeklenmesini sağlayacak. Bu sayede merkeziyetsiz finansta yeni kullanım alanları yaratacak olan bu kriptografik gelişime finans teknolojilerinde çalışan her tür girişim dikkatle eğilmeli.

### Yapay zeka (AI) ile blokzincir bir arada olur mu?
Peki 2023 yılının gözdesi olan yapay zeka ile blokzincirler arasında ne tip bir ilişki var? Bu konuda, yapay zeka ile blokzincirin birbirlerine nasıl yardımcı olabileceği konusunda pek çok 'tez' ortaya atılmış durumda. Eminim bu alanda önümüzdeki dönemde pek çok girişim ve yenilik duyacağız. Yapay zekanın hayatımıza getireceği bir çok faydanın yanında ortaya çıkaracağı ciddi bir bilgi çokluğu/kirliliği söz konusu. Blokzincirin, hangi bilginin insanlar tarafından üretildiğini kanıtlayabilme noktasında yapay zekaya karşı bir 'turnusol kağıdı' görevi görebileceğini belirterek bu maddeyi kapatalım.

### Sonuç
2024 gerekli kanuni altyapının uygulamaya konması sonrası gerek ülkemizde gerekse global anlamda blokzincir bazlı teknolojilerin daha geniş kitleler tarafından benimsenmesi yolunda önemli bir aşama kaydettiğimiz bir yıl olacak. Yatırım anlamında klasik finans kurumları ve fintech girişimlerinin müşterilerine merkeziyetsiz finans ürünlerini sunduğunu göreceğiz. Öte yandan daha uzun vadede hayatımıza girecek olan fiziki varlıkları blokzincirn tokenleştirilmesi trendinin ilk ipuçlarını da yine bu dönemde yakalayacağız. Merkeziyetsiz finans altyapısında geliştirilen yeni gelişmeler, bu teknolojinin geniş kitlelerce kullanılmasının yolunu açacak. Önümüzdeki dönemde bize getireceği yenilikleri heyecanla takip edeceğiz. 
