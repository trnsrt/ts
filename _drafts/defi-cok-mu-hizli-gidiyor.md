DeFi’daki hıza yetişmek neredeyse imkansız. Her gün yeni bir ürün çıkıyor. Bu sağlıklı mı? Yoksa bir numaralar mı dönüyor? Gelin neler oluyor, neden oluyor hızlıca bir bakalım.. 


### 


Verilen ekstra ödüller. 


Projelerin bir-iki günde çıktığı düşünülüyor ama pek çok hatırı sayılır proje için bu geçerli değil. Bu projelerin hatırı sayılır bir kısmı 2017 yılındaki ICO çılgınlığı sırasında çıktılar. Bunlar, o sırada topladıları paraları ekiplerini 2018-2019 yıllarında ayı piyasasını geçirebilmek için kullandılar. Bir nevi ağustos böceği-karınca hikayesinde karıncalar gibi.. Bu süre zarfında çeşit çeşit denemelerde bulundular. Token fiyatları uzun bir süre yerlerde süründü. Yaptıkları sistemleri kimseler kullanmadı. Start-up jargonuyla ürün-pazar uyumunu bir türlü yakalayamadılar. 

Tether 2014'den beri var, UMA ve Synthetix de öyle.. 


Burada önlerindeki en büyük engel yumurta-tavuk hikayesine dönen likidite sorunu idi. Geleneksel itibari (fiat) paradan kripto dünyasına geçiş hep merkezi borsalar aracılığıyla oldu. Bu borsalar uzunca bir süre yatırımcıları ellerinde tutmayı başardılar - zira giriş-çıkışlar nedeniyle en büyük likidite onlarda idi.. Merkeziyetsiz borsalar kasabın kapısında aç bekleyen sokak hayvanlarına döndüler.. Bu anlamda yatırımcıyı kendisine çekecek havucu bulamadılar bir türlü. 

Peki ne oldu da bu değişti ve merkeziyetsiz sistemler yatırımcıları çekmeye başladılar? Sorun likidite idi - bu likiditeyi çekebilmek için yaptıkları pek çok numara içinde likidite karşılığı yatırımcıları ödüllendirmek metodu tuttu.. Bu işi ilk yapanlardan biri daha önce detaylı bahsettiğimiz Synthetix olsa da, asıl büyük patlama Compound ile oldu. Compound, yatırımcılara sistemlerini kullanmaları karşılığı bir token çıkardı. Yatırımcılara token vermek çok da yeni bir uygulama değil. Örneğin dünyanın en büyük merkezi borsası Binance yıllardır sistemini kullananlara kendi tokeni BNB'yi veriyor. Ancak Compound'un farklı yanı bu token sahiplerinin bir noktada merkeziyetsizlik felsefesine uygun olarak, Compound sisteminin yönetiminde söz sahibi olma hakkı idi. Her ne kadar Compound başta bu tokenların herhangi bir ekonomik değeri olmadığını belirtmiş olsa da yatırımcılar yönetimde söz sahibi olup bir noktada bunu kendi avantajlarına kullanabilecekleri spekülasyonu ile COMP tokena büyük bir ilgi gösterdiler ve DeFi patlaması başladı. 

Yalnızca bir sistemin verdiği token ile bütün DeFi sistemine ilgi mi doğdu? Tabii ki hayır. Ancak bu yatırımcıların bu alana dikkatlerinin çekilmesini sağladı. Yatırımcılar DeFi'in öldürücü etkisi ile kullanmaya başladıkça tanıştılar. Bunlardan en önemlisi klasik borsaların aksine DeFi piyasasının non-custodial yani emanet tutmaması. Bu ne demek? Efendim, dijital dünyada maddi varlıklarımızın çalınmaması, kopyalanmaması için klasik anlamda kullandığımız banka ve finans kuruluşları hep bize yardımcı oldular. Paramızı bankaya koyduğumuzda onu bankaya emanet etmiş oluyoruz. Zaten bu emanet alma sorumluluğu nedeniyle kanun koyucular haklı olarak finans kurumlarının ensesinin tepesinde. Zira siz biz gibi bireylerin haklarını korumak istiyor devlet yetkilileri.. 

Ama bankacılık sistemi bu emanet hesapları (belki de kendilerince haklı olarak) kullanırken tüketicileri ellerinde tutmak için çeşitli yollar denediler, hâlâ da deniyorlar. Eski sistemlerin getirdiği zorunluluklar teknoloji artık başka türlüsüne imkan verse de bir türlü bırakılmıyor. Örneğin paranızı bir bankadan öbürüne taşımak hala masraflı. Para nispeten daha kolay ama yatırımlarınızı bir kurumdan öbürüne taşımak sorun. Her bir aracı kurum için ayrı hesaplar ama aynı evraklar, süreçler her seferinde tekrar tekrar yaşanmak zorunda. 

DeFi da ise, eğer bir elektronik kripto cüzdanınız varsa hükümdar sizsiniz. Zira DeFi ürünlerin çoğunluğu emanet sistemi çalışmıyor. Yani sizin paranıza dokunmuyorlar - size kelimenin doğru anlamı ile aracılık ediyorlar, o kadar. Herhangi bir DeFi ürünün sitesine girdiğinizde genelde sağ üst köşede görünen cüzdan bağla butonuna bastığınızda cüzdanınızı saniyeler içinde bağlayıp, sitede işlem yapıp çıktığınızda artık o siteye bir daha girmek zorunda değilsiniz (pek çok ürün için bu böyle, tabii ki paranızı bağladığınız daha ileri seviyeler için bu böyle olmasa da yine klasik sistemlere göre çok daha rahat)..


Pazar nasıl bu kadar hızlı büyüyor? 

Pazarın hızlı büyümesinin temel nedenlerinden biri kullanıcıya verdiği özgürlük. Nasıl bir özgürlük? İstediklerinde bir platformdan diğerine geçebilmeleri. Bu da DeFi'in temel ilkelerinden birinden geliyor - o da uyumluluk. Bu platformlar kendi aralarında kabul görmüş standartlar ile çalışıyorlar. Öncelikle altyapı olarak Ethereum kullanıyor. Token çıkarıyorlar ise ERC20 protokolü ile ETC türevi paralar çıkarıyorlar. Hemen hemen hepsi bütün büyük cüzdanlar ile bağlantı kurabiliyorlar. 

Peki nasıl hergün yeni bir ürün çıkabiliyor? 

Bu uyum yalnızca müşterinin bir aracıdan diğerine geçişi ile sınırlı değil. Bunun yanında farklı ürünler sunan platformların birbirlerinin ürünlerini ya da karmalarını çıkardıklarını görebiliyorsunuz. Karmaşık bir örnek olacak ama örneğin yearn.finance adlı para yönetici sisteme para koyduğunuzda, o paranızı alıp MakerDAO sistemine teminat gösterip DAI borçlanma yapıyor, aldığı DAI'yı stabil paraların alım satımında çok kullanılan Curve isimli borsaya likidite olarak koyup yapılan işlemlerden komisyon kazanıyor. Bakın bu işlemde birbirinden farklı üç adet sistem uyum içinde çalışıyor.

İşte bu uyumluluk da başlangıçta hayal edemeyeceğiniz kadar farklı ürünlerin çıkmasına ve pazarda arbitraj imkanları doğmasına yol açıyor. Bu arbitrajları değerlendiren kimi ürünlerde de uçuk kazanç rakamları görebiliyorsunuz. 

Tabii bununla da sınırlı değil. DeFi platformların bu kadar uyumlu olabilmesinin nedeni yine başlangıç felsefesi olan açık kaynağa dayanmaları. Bu ne demek? Sonuçta birer yazılım olan bu sistemlerin bütün kodlarının apaçık ortada olması demek. Bu aynı zamanda herhangi birinin bu kodu alıp o platformun aynısını saatler içinde yaratabilmesi demek. Çok tehlikeli değil mi bu?


İnsanlar nasıl bu kadar hıza yetişebiliyorlar? Nasıl oluyor da bir anda üç gün önce ortada olmayan Sushi denen ürün 700 milyon ABD Doları para toplayabiliyor?
Bunun birkaç nedeni var. Birincisi, genelde bu tip ürünlerde verilen ödüller genelde günlük/haftalık/aylık olarak sabit miktarlarda veriliyor. Verilecek toplam ödül sistem içindekilere ellerinde tuttukları miktar kadar ödeniyor. O nedenle sisteme erken girmek size büyük kazançlar getirebiliyor - zira ödül az katılımcı arasında paylaşılıyor. Bu nedenle yalnızca bu tip erken açıklanan sistemleri kollayan bir grup yatırımcı var. Bunlar elbette çok daha fazla risk alıyorlar. Ancak özellikle son birkaç ayda yaşadığımız gibi bir boğa piyasası varsa, bir kaç projede kaybetse (ki kaybeden az) bile o kaybı bir projedeki kazançtan çıkarabiliyor. Bu tip yüksek risk alanlar, ne proje denetlenmiş, ne olgunmuş, bunların hiçbirine bakmadan hareket ediyorlar. 

Ancaaaak... 

Evet geldik ancak köşemize: Öncelikle yukarıda bahsettiğimiz uçuk kazançlar kalıcı değil - yalnızca kısa vadeler için geçerli. Aksi de mümkün değil. Arbitraj dediğimiz iki farklı varlığın uyumsuzluğundan çıkar, para ucuz görülen varlığa kaydığında o varlığın değeri artar ve pahalı varlıktan da para çıkışı olup ucuzlar ve bu iki varlık aşağı yukarı bir dengeye oturur. DeFi sisteminde de benzer şekilde dengeler zamanla oturacak. 







Belki de biz çok yavaşızdır?
