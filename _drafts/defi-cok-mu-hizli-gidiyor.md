DeFi’daki hıza yetişmek neredeyse imkansız. Hemen hemen her gün yeni bir ürün çıkıyor. Bu sağlıklı mı? Yoksa bir numaralar mı dönüyor? Gelin neler oluyor, neden oluyor hızlıca bir bakalım.. 


### Aslında o kadar da yeni değiller

DeFi alanındaki rojelerin bir-iki günde çıktığı düşünülüyor ama bu çok da doğru sayılmaz. Bu projelerin hatırı sayılır bir kısmı 2017 yılındaki ICO çılgınlığı sırasında çıktılar ve o sırada topladıları paraları 2018-2019 yıllarındaki ayı piyasası sürecini hasarsız geçirebilmek ve projelerini geliştirmek için kullandılar. Bir nevi ağustos böceği-karınca hikayesinde karıncalar gibi.. Bu süre zarfında çeşit çeşit denemelerde bulundular. Token fiyatları uzun bir süre yerlerde süründü. Yaptıkları sistemleri kimseler kullanmadı. Start-up jargonuyla ürün-pazar uyumunu bir türlü yakalayamadılar. 



| ![DeFi Kurulus](/assets/DeFi_kurulus.png)|
|:--:| 
| Kilitlenmiş değere göre en büyük 20 DeFi protokolün ICO ya da operasyona başladığı yıl (Not: Her bir noktanın büyüklüğü platforma kilitlenmiş değeri ifade eder) - *Kaynaklar: [DeFi Pulse](https://defipulse.com), [Messari](https://messari.io/) ve Platform web siteleri*|

Burada önlerindeki en büyük engel yumurta-tavuk hikayesine dönen likidite sorunu idi. Geleneksel itibari (fiat) paradan kripto dünyasına geçiş hep merkezi borsalar aracılığıyla oldu. Bu borsalar uzunca bir süre bu dünyaya yeni yatırımcıları ellerinde tutmayı başardılar - zira giriş-çıkışlar nedeniyle en büyük likidite onlarda idi.. Merkeziyetsiz borsalar ise kasabın kapısında aç bekleyen kedilere döndüler.. Bu anlamda yatırımcıyı kendisine çekecek havucu bir türlü bulamadılar. 

Peki ne oldu da bu değişti ve merkeziyetsiz sistemler yatırımcıları çekmeye başladılar? Likiditeyi kendilerine çekebilmek için yaptıkları pek çok numara içinde yatırımcıları likidite karşılığı ödüllendirmek metodu tuttu.. Bu işi ilk yapanlardan biri daha önce detaylı bahsettiğimiz [Synthetix](https://synthetix.io/) olsa da, asıl büyük patlama [Compound](https://compound.finance/) ile gerçekleşti. Compound, yatırımcılara sistemlerini kullanmaları karşılığı bir token çıkardı. 

Yatırımcılara token vermek çok da yeni bir uygulama değil. Örneğin dünyanın en büyük merkezi kripto borsası Binance yıllardır sistemini kullananlara kendi tokeni BNB'yi veriyor. Ancak Compound'un farklı yanı [bu token sahiplerinin bir noktada merkeziyetsizlik felsefesine uygun olarak, Compound sisteminin yönetiminde söz sahibi olma hakkı idi](/genel/2020/06/25/Compoundun-yonetim-tokeni-COMP-nasil-calisiyor.html). Her ne kadar Compound başta bu tokenların herhangi bir ekonomik değeri olmadığını belirtmiş olsa da yatırımcılar yönetimde söz sahibi olup bir noktada bunu kendi avantajlarına kullanabilecekleri spekülasyonu ile COMP tokena büyük bir ilgi gösterdiler.

Yalnızca bir platformun verdiği bir token mı sağladı bu DeFi patlamasını? Tabii ki hayır. Ancak bu olay, geniş kitlelerin bu alana dikkatlerinin çekilmesini sağladı. Yatırımcılar DeFi'in faydaları ile platformları kullanmaya başladıkça tanıştılar. Bunlardan en önemlisi klasik borsaların aksine DeFi piyasasının non-custodial olması yani emanet tutmaması. Bu ne demek? Efendim, gerek fiziksel gerekse dijital dünyada maddi varlıklarımızın çalınmaması, kopyalanmaması için klasik anlamda kullandığımız banka ve finans kuruluşları hep bize yardımcı oldular. Paramızı bankaya koyduğumuzda onu bankaya emanet etmiş oluyoruz. (Zaten bu emanet alma sorumluluğu nedeniyle kanun koyucular haklı olarak finans kurumlarının ensesinin tepesinde. Zira siz biz gibi bireylerin haklarını korumak istiyor devlet yetkilileri..)

Ama bankacılık sistemi bu emanet hesapları (belki de kendilerince haklı olarak) kullanırken tüketicileri ellerinde tutmak için çeşitli zoraki yöntemler kullanmaya başladılar, hâlâ da deniyorlar. Eskiden kurulmuş sistemlerin geriliği nedeniyle müşterinin karşısına getirilen zorluklardan teknoloji artık daha kolayına  imkan verse de bir türlü vazgeçilmiyor. Örneğin paranızı bir bankadan öbürüne taşımak hala masraflı. Para nispeten daha kolay ama yatırımlarınızı bir kurumdan öbürüne taşımak sorun. Her bir aracı kurum için ayrı hesaplar ama aynı evraklar, süreçler her seferinde tekrar tekrar yaşanmak zorunda. 

DeFi da ise, eğer bir elektronik kripto cüzdanınız varsa hükümdar sizsiniz. Zira DeFi ürünlerin çoğunluğu emanet sistemi çalışmıyor. Yani sizin paranıza dokunmuyorlar - size kelimenin doğru anlamı ile aracılık ediyorlar, o kadar. Herhangi bir DeFi ürünün sitesine girdiğinizde genelde sağ üst köşede görünen cüzdan bağla butonuna bastığınızda cüzdanınızı saniyeler içinde bağlayıp, sitede işlem yapıp çıktığınızda artık o siteye bir daha girmek zorunda değilsiniz (pek çok ürün için bu böyle, tabii ki paranızı bağladığınız daha ileri seviyeler için bu böyle olmasa da yine klasik sistemlere göre çok daha rahat)..


Pazar nasıl bu kadar hızlı büyüyor? 

Pazarın hızlı büyümesinin temel nedenlerinden biri kullanıcıya verdiği özgürlük. Nasıl bir özgürlük? İstediklerinde bir platformdan diğerine geçebilmeleri. Bu da DeFi'in temel ilkelerinden birinden geliyor - o da uyumluluk. Bu platformlar kendi aralarında kabul görmüş standartlar ile çalışıyorlar. Öncelikle altyapı olarak Ethereum kullanıyor. Token çıkarıyorlar ise ERC20 protokolü ile ETC türevi paralar çıkarıyorlar. Hemen hemen hepsi bütün büyük cüzdanlar ile bağlantı kurabiliyorlar. 

Peki nasıl hergün yeni bir ürün çıkabiliyor? 

Bu uyum yalnızca müşterinin bir aracıdan diğerine geçişi ile sınırlı değil. Bunun yanında farklı ürünler sunan platformların birbirlerinin ürünlerini ya da karmalarını çıkardıklarını görebiliyorsunuz. Karmaşık bir örnek olacak ama örneğin yearn.finance adlı para yönetici sisteme para koyduğunuzda, o paranızı alıp MakerDAO sistemine teminat gösterip DAI borçlanma yapıyor, aldığı DAI'yı stabil paraların alım satımında çok kullanılan Curve isimli borsaya likidite olarak koyup yapılan işlemlerden komisyon kazanıyor. Bakın bu işlemde birbirinden farklı üç adet sistem uyum içinde çalışıyor.

İşte bu uyumluluk da başlangıçta hayal edemeyeceğiniz kadar farklı ürünlerin çıkmasına ve pazarda arbitraj imkanları doğmasına yol açıyor. Bu arbitrajları değerlendiren kimi ürünlerde de uçuk kazanç rakamları görebiliyorsunuz. 

Tabii bununla da sınırlı değil. DeFi platformların bu kadar uyumlu olabilmesinin nedeni yine başlangıç felsefesi olan açık kaynağa dayanmaları. Bu ne demek? Sonuçta birer yazılım olan bu sistemlerin bütün kodlarının apaçık ortada olması demek. Bu aynı zamanda herhangi birinin bu kodu alıp o platformun aynısını saatler içinde yaratabilmesi demek. Çok tehlikeli değil mi bu? İşte değiştirmeniz gereken kafa yapılarından biri ile karşı karşıyasınız. Eskinin lisanslı ürün satayım, copyright alayım günleri geride kaldı. Öyle olduğunuzda rekabette geri kalıyor, hantal yapılar oluyorsunuz. Artık açık kaynak ile başkalarının yaptığından faydalanıyor ama kendi yaptığınızı da başkalarına sunuyorsunuz. Bu nedenle hep alert kalmalı hep yenilikler yapmalısınız. DeFi dünyasında böyle... 

Neyse konudan saptık. Bu platformlar açık kaynaklı olunca tabii klonları da hemen çıkıyor. Ve bu klonlar orjinallerinin üzerine birkaç daha farklı özellik ekleyerek çok daha cazip ürünler sunabiliyorlar. Buna en güzel örneğin Ağustos ayının sonlarında yaşadık. Piyasanın en büyük merkeziyetsiz borsası olan Uniswap, klonlandı. Buraya kadar bir sorun yok. Uniswap, basit bir algoritma üzerine çalışan, yıllardır bu alanda faaliyet gösteren ama likiditenin artması ile birlikte patlama yapan bir borsa. Üzerinde yapılan işlemlerden kazandığı paranın (şimdilik) tamamını kendisine likidite koyan bireysel kullanıcılara veriyor. 27 Ağustos'da çıkan SushiSwap, UniSwap'ı birebir klonladı - ancak kendisini kullananlara Uniswap gibi yapılan işlemlerden aldığı komisyonlar dışında kendi yönetim parasını verdi. Sonuç, SushiSwap'a kilitlenen para üç günde xxxx milyon doları buldu,  yönetim parası Sushi ise aşağıdaki gibi bir grafik çizdi ilk haftasında. 

İnsanlar nasıl bu kadar hıza yetişebiliyorlar? Nasıl oluyor da bir anda üç gün önce ortada olmayan Sushi denen ürün 700 milyon ABD Doları para toplayabiliyor?
Bunun birkaç nedeni var. Birincisi, genelde bu tip ürünlerde verilen ödüller genelde günlük/haftalık/aylık olarak sabit miktarlarda veriliyor. Verilecek toplam ödül sistem içindekilere ellerinde tuttukları miktar kadar ödeniyor. O nedenle sisteme erken girmek size büyük kazançlar getirebiliyor - zira ödül az katılımcı arasında paylaşılıyor. Bu nedenle yalnızca bu tip erken açıklanan sistemleri kollayan bir grup yatırımcı var. Bunlar elbette çok daha fazla risk alıyorlar. Ancak özellikle son birkaç ayda yaşadığımız gibi bir boğa piyasası varsa, bir kaç projede kaybetse (ki kaybeden az) bile o kaybı bir projedeki kazançtan çıkarabiliyor. Bu tip yüksek risk alanlar, ne proje denetlenmiş, ne olgunmuş, bunların hiçbirine bakmadan hareket ediyorlar. 

Bu arada treni kaçırdık diye üzülüyorsanız üzülmeyin. Bu tip ani hareketler, konan yüz milyonlarca dolarlar, milyonlarca yatırımcıdan gelmiyor. Bunlar ağırlıklı olarak balina dediğimiz ellerinde çok yüksek miktarda kripto para tutan yatırımcılardan geliyor. Yeni başlayan sistemlere girip, ödülleri baştan toplayıp sistemlerin bilinirliği artıp token fiyatları anormal yükselip küçük yatırımcılar gelmeye başlayınca da ellerindekini satıp başka benzer fırsatlara yelken açıyorlar. 

Bir başka konu da şu: Geçmişte klasik girişimcilikte de aslında her girişimin başında o girişime para yatıranlar, eğer girişim başarılı olursa korkunç paralar kazandılar. Biz faniler ise bu girişimler belli büyüklüğe gelip riskleri nispeten azaldıktan sonra (ya da bize o şekilde yutturulduktan sonra) yüksek değerlerden girdik, kazancımız da benzer şekilde az oldu. Şimdi DeFi sistemindeki yeni girişimler klasik anlamda girişim sermayelerinin verdikleri paraları kendi kullanıcılarından sistemlerini kullanmaları karşılığı topluyorlar, bu sayede bireysel yatırımcılar da bu girişimlere erken girip yüksek kazanç sağlama imkanınına kavuşuyorlar. Tabii ki girişim sermayelerinin de hep yaşadığı (ama hiç reklamını yapmadığı) on girişimin dokuzunun batmasi gibi bir riski göze alarak.. 

Ancaaaak... 

Evet geldik ancak köşemize: Öncelikle yukarıda bahsettiğimiz uçuk kazançlar kalıcı değil - yalnızca kısa vadeler için geçerli. Aksi de mümkün değil. Arbitraj dediğimiz iki farklı varlığın uyumsuzluğundan çıkar, para ucuz görülen varlığa kaydığında o varlığın değeri artar ve pahalı varlıktan da para çıkışı olup ucuzlar ve bu iki varlık aşağı yukarı bir dengeye oturur. DeFi sisteminde de benzer şekilde dengeler zamanla oturacak. 

Klonlama ile çıkan platformların pek çoğunu dikkatle izlemekte fayda var. Yazdığımız gibi klonlamak çok basit bir iş, ancak klonladığınız sistemi yönetebilmek, sorunlar ile uğraşmak ve çözmek, daha da ötesi sisteminizi daha ileriye götürmek hiç o kadar kolay değil. Bunun için ehil ekipleriniz ve know-how'nız yoksa başarınızın kısa vade olması çok muhtemel. DeFi'da kısa vadeler yılları bırakın aylar hatta haftalar ile ölçülüyor, onu da unutmayın. Bu sistemlere para yatırırken de yatırımcı olarak benzer şekilde dikkatli olun. 

DeFi risklerini hep söylüyoruz: Yukarıda bahsettiğim yearn.finance ürününde üç ayrı plaformda işlem yaparken sayamayacağınız kadar çok Akıllı Kontrat kullanıyorsunuz. Bunların herhangi birinde çıkacak sorun da sizin canınız yanabilir. Keza koyduğunuz para ETH, ETH'nin değerinin ani düşüşlerinde bu sistemlerin sorun yaşama ihtimali (MakerDAO'nın "Kara Perşembe" sırasında yaşadığı gibi) var. 

Peki nasıl korunabiliriz bu risklerden? Bu çok ayrı bir yazı konusu, ayrıca gerek Twitter gerekse internet üzerinde bu konuyla ilgili pek çok yazı var. En basit ve temel olanı - eğer ilginiz ve cesaretiniz var ve yatırım yapmak istiyorsanız, yatıracağınız para canınızı acıtmayacak miktarda olsun. 


Sonuç:

DeFi piyasaların çok hızlı gittiği, her gün yeni ve riskli ürünler çıktığı, akıl almaz kazanç oranlarının telaffuz edildiği bir gerçek. Bunların geçici olduğu ve uzun vadede normale yaklaşacağı da bir gerçek. Ancak bu hıza bakarak bu ürünlerin tamamını genelleme yaparak Ponzi olarak değerlendirmek ne kadar doğru. İster misiniz aynayı kendimize tutalım? Belki de biz çok yavaşızdır?... 
