---
layout: post
title:  "Ethereum'un parası ether nasıl oluşuyor?"
date:   2023-12-12 18:17:56 +0300
categories: Genel
tags: Yazılar, DeFi
---

Bu yazımızda Ethereum ekonomisi aktörlerinin yarattığı değerin sistemin parası olan ether üzerindeki etkisine bakacağız. Sonrasında ise Ethereum sisteminde son birkaç yıldır dolaşan 'ultrasound money' söylemini anlamaya çalışacağız. 

Ethereum'un ekosistemini incelediğimiz bu mini yazı dizisinin geçen bölümünde Ethereum'un nasıl bir ekonomi olduğuna ve içinde bulunan aktörlerin bu ekonominin değer yaratımında nasıl bir rol üstlendiğine değinmiştik. Şimdi gelin öncelikle bu aktörlerin kullandığı temel para olan ethere bakalım:  

### Peki bütün bunlar ether token için ne ifade ediyor?
Ether token sahipleri, Ethereum üzerindeki gelirlere doğrudan ya da dolaylı şekilde sahip oluyorlar. Nasıl mı? Anlatalım: 

| ![ether-akisi](/assets/ether-akisi_v2.jpg)|
|:--:| 
|*Etherin doğuşu ve yakılışının sistem aktörleri ile ilişkisi. Sol taraf sistemin bastığı parayı, sağ taraf ise sistemin yaktığı parayı göstermekte. Çizgili bağlantılar dolaylı etkiyi, düz çizgi bağlantılar ise direkt değer aktarımını göstermekte.*|

Ether token sahiplerinin, Ethereum sisteminin yarattığı gelire direkt olarak sahip olabilmelerinin yolu sistemin güvenliği ve işleyişine katkı vermelerinden geçiyor. Bunun için de Ethereum sisteminde bir onaylayıcı olmaları ve ellerindeki etheri sisteme rehin etmeleri gerekiyor. Bu da ether tokeni Ethereum sistemine kilitlemek (ingilizcesi Stake etmek) yoluyla mümkün [^1]. 

Onaylayıcılar yaptıkları işlemler aracılığıyla iki çeşit gelire sahipler. Bunlardan birincisi güvenliği sağladıkları için Ethereum sisteminin onlara verdiği ödül. Piyasadaki toplam ether miktarı sistemin verdiği ödüller oranında artıyor.  Bunun dışında, bir de kullanıcıların ödedikleri işlem ücretlerinin 'bahşiş olarak verilen' ufak bir kısmı onaylayıcılara ödeniyor. Bu para, kullanıcıdan onaylayıcıya akıyor ve piyasadaki toplam ether miktarını değiştirmiyor. 

Dolaylı yoldan gelir ise, elde edilen ücretlerin bir kısmının yakılması sonucu piyasadaki ether miktarının azalması yoluyla oluyor.  Yukarıda bahsettiğimiz 'bahşiş' dışında kullanıcıların ödediği tüm işlem ücretleri yakılıyor. Yani tedavülden kalkıyor. 

Piyasadaki ether miktarı verilen ödüller nedeniyle artıyor, kullanıcıların ödedikleri ücretlerin yakılması nedeniyle azalıyor. Peki bunun kullanıcılara nasıl bir etkisi var? Bu ne tip bir token sahibi olduğunuza göre değişiyor. Normal olarak verilen ödüller piyasadaki ether sayısını artırıyor. Teorik olarak sistemin yarattığı toplam bir değer varsa, eğer piyasadaki ether sayısı artarsa, o zaman oluşan değer üzerinden bir ether başına düşen pay azalıyor. Eğer elinde düz olarak ether tutan bir kullanıcı iseniz, size düşen değer azalıyor. Eğer tokeninin sisteme kilitlediyseniz, token başına değer azalsa bile ödülleri siz de aldığınız için elinizdeki token miktarı artıyor, dolayısıyla sizin elinizdeki toplam değer değişmiyor. 

Ethereum PoS sistemine geçtiğinden beri, piyasadaki ether miktarının nasıl değiştiğini aşağıdaki tablo net olarak açıklıyor. 

| ![ethereum-para-arzi](/assets/ethereum-para-arzi.jpg)|
|:--:| 
|*Ethereum sisteminde yıllar itibariyle para miktarının değişimi. Kaynak: [Token Terminal](https://tokenterminal.com/resources/crypto-research/ethereum-investment-framework#the-business-model)*|

Her ne kadar hâlâ toplam ether arzının gelecekte ne olacağı bitcoin kadar belli olmasa da, en azından piyasadaki etherin yıllık artış miktarı %1.5 ile sınırlanmış durumda. (Bu da teorik ve gerçekçi olmayan bir rakam: Piyasadaki tüm etherlerin sisteme kilitlendiği ve hiç işlem yapılmadığı durumu gösteriyor. Şu anki durumda toplam arzın sadece %20’si kilitli ve yakılan miktar ile birlikte piyasadaki toplam ether azalıyor). 

#### Ultra-sound money söylemi nereden geliyor?
Kripto dünyasının en büyüğü olan Bitcoin, tam olarak tahmin edilebilir ve yıllar itibariyle azalan para arzı nedeniyle, sağlıklı bir para olarak adlandırılıyor (ingilizcesi sound money). Bu aslına bakarsanız, başı sıkışınca para arzını artıran merkez bankalarına dolaylı bir eleştiri. 

Ethereum topluluğu ilk kurulduğunda isteyen herkesin üzerine program kurabileceği bir dünya bilgisayarı olma peşinde idi. Bu nedenle, Bitcoin'e göre daha hızlı büyüyen bir para arzına sahiptiler. 

Belki biraz da bu yüzden klasik yatırımcı gözünde bitcoin daha çok bir altına benzetilirken ether daha çok gümüşe yakın olarak görüldü. Neden bitcoin altına benziyor? Altın bir maden olarak çok kısıtlı bir fayda sağlıyor: Belli ürünlerde kullanımı dışında endüstriyel bir kullanımı yok. Ancak yine de kısıtlı üretimi olması, çağlar boyunca alternatif yatırım araçlarına göre değerini koruması nedeniyle altın bir değer saklama aracı olarak görüldü. Bu nedenle objektif olarak ileride getirebileceği değerin çok daha üstünde bir değerden işlem gördü. (Buna ekonomi dünyasında “parasal prim” İngilizcesi ‘monetary premium’ deniyor.) Bitcoin de benzer şekilde temel işlev olarak para transferinde çok kısıtlı olarak kullanılsa da sınırlı arzı ve alternatif yatırım araçlarına olan güvenin azalması (ya da portföy çeşitlendirme) nedeniyle dijital altın olarak değerlendirilip primli olarak işlem görüyor. 

Ethereum ise başlangıçtan ber daha çok gümüşe benzetiliyor, zira bitcoin kadar sınırlı ve tahmin edilebilir bir arza sahip değil. Bir yandan da ether aynı gümüşün endüstride kullanılması gibi finansal faaliyetlerde kullanılabiliyor. Böyle olunca ether biçilen değer daha çok kullanımının ortaya çıkardığı nakit akımlarına bağlı olarak ölçülüyor.  

Ethereum topluluğu ilk kuruluşunda işin teknolojisine odaklanıp para tarafını ihmal etmişti. Zamanla altyapılar oturmaya başladıkça yaptıkları geliştirmeler ile etherin para politikasında ciddi değişiklikler yapmaya başladılar. 

Öncelikle para arzının temel nedeni olan madencilere verilen ücretlerin önemli bir kısmını Ağustos 2021'de uygulamaya koydukları bir geliştirme ile (EIP-1559) yakmaya başladılar. Sonrasında, Eylül 2022'de başlayan PoS sistemi ile madencilere verilen ödülü toptan kaldırıp, bunun yerine onaylayıcılara daha önce madencilere verdiklerinin altıda biri kadar ödül vermeye başladılar. 

| ![ethereum-degisiklikler](/assets/ethereum-degisiklikler.jpg)|
|:--:| 
|*Ethereum sisteminde gerçekleşen iki büyük değişim. Kaynak: [Token Terminal](https://tokenterminal.com/resources/crypto-research/ethereum-investment-framework#the-business-model)*|

Bu iki devrim niteliğindeki gelişme sonrası ether arzı, BTC'nin çok daha altında gelmeye hatta pek çok zaman eksiye dönmeye başladı. Yani ether sadece gümüş gibi işlevsel bir maden olmanın ötesinde altın gibi kısıtlı bir madene dönüşmeye başladı. İşte bu nedenle, Ethereum topluluğu "Eğer Bitcoin'e sağlıklı para (sound money) diyorsanız, ETH'ye 'ultra-sağlıklı para' (ultra-sound money) demelisiniz" şeklinde bir söylem geliştirdiler. 

| ![ether-vs-btc-para-arzi](/assets/ether-vs-btc-para-arzi_v2.jpg)|
|:--:| 
|*Ethereum sisteminde gerçekleşen iki büyük değişim. Kaynak: [Token Terminal](https://tokenterminal.com/resources/crypto-research/ethereum-investment-framework#the-business-model)*|

Şaka (İngilizce 'meme)' olarak başlayan bu söylemin arkasında önemli bir mantık var aslına bakarsanız: Etherum PoS sistemine geçtikten sonra sistemin güvenliğini etherlerini rehin veren onaylayıcılar sağlıyorlar demiştik. Ether ne kadar ultra-sağlıklı para olarak kabul edilirse, üzerindeki parasal prim o kadar artacak. Bu artış etherin değerini artıracak. Etherin artan değeri, ethereum sisteminin güvenliğini de artırmış olacak. 

### Arkası Yarın 

Bir sonraki yazımızda Ethereum geliştiricilerinin önümüzdeki dönemde planladığı geliştirmelerin neler olduğunu ve bunların Ethereum'un para politikasına nasıl bir etki yapabileceğine değineceğiz. 

---

*Not 1: Bu yazı ilk olarak 12 Aralık 2023'de [BTCHaber'de yayınlandı]()*

*Not 2: Tüm yazılara [Yazılar](/articles/) sekmesinden ulaşabilirsiniz*

*Genel not: Bu ve diğer yazılarımızın hiçbiri yatırım tavsiyesi değildir. Özellikle DeFi yani merkeziyetsiz finans sektörünün denetime tabi olmamasından dolayı klasik piyasalara göre çok daha riskli olabileceğini göz önünde bulundurun.*

---
[^1]: Onaylayıcı olmak en az 32 ether kilitlemek gibi bir minimum kapital ile sürekli çalışacak bir makine sahibi olmak ve Ethereum'a ağına bağlanacak uygun yazılımıları yüklemek gibi teknik yetkinlikler gerektiriyor. Kullanıcılar bunun yerine belli bir ücret karşılığı (%5 ile %25 arası değişen komisyonlar ile) daha az miktarda ether vererek likit staking tokenler aracılığıyla da ether staking gelirinden faydalanabiliyorlar. 
