Bu yazımızda NFT dünyasının dominant pazar yeri olan OpenSea'ye bakacağız. 

Web3 olarak adlandırdığımız teknolojiler, 2020 yılının ortasından itibaren yükselişe geçen DeFi protokolleri ile hayatımıza girdiler. Bunu 2021 yılı içinde NFT dünyasında yaşanan patlama izledi. Karmaşık yapısı nedeniyle, finans ve teknoloji alandaki ileri kullanıcılara hitap eden DeFi'nin aksine NFT'ler, günlük kullanıcıya da hitap ederek ciddi bir başarı yakaladılar. 

Henüz yolun başında olsak da, kurumsal firmaların markalaşma ajandalarına hemen giren NFT dünyası, önümüzdeki dönemde adından söz ettirmeye devam edecek. NFT dünyasından bahsederken, bu dünyanın en büyük oyuncusu OpenSea'den bahsetmemek olmaz. Gelin yazımıza OpenSea'nin tarihçesi ile başlayalım: 

| ![tables](/assets/sky-g3d48705d3_800.jpg)|
|:--:| 
| *Image by [Torsten Kolle](https://pixabay.com/users/toko-804745/) from [Pixabay](https://pixabay.com/)*|

### OpenSea'nin tarihçesi
2017 yılı sonuna doğru New York'da kurulan [OpenSea](https://opensea.io/), 2021 yılının ortalarına kadar ufak bir girişim olarak kaldı.

İlk zamanlarda NFT dünyası, dijital fotoğrafların üretildiği ve satıldığı bir alan olarak OpenSea ve Rare Bits gibi hizmet sağlayıcıların bulunduğu küçük (niş) bir pazardı. Popülerlik kazanan ilk ürün aslına bakarsanız [Dapper Labs](https://www.dapperlabs.com/) tarafından çıkarılan NBA yıldızlarının kartlarından oluşan [NBATopShot](https://nbatopshot.com/) oldu.

Dapper Labs 2017 yılı içinde çıkardığı [CryptoKitties](https://www.cryptokitties.co/) koleksiyonu ile kripto pazarını sallamış, hatta bir noktada Ethereum zincirinin tıkanmasına yol açmıştı. Bundan ders alan DapperLabs, NBATopShot için Ethereum zincirini kullanmak yerine kendi yarattığı [Flow](https://www.onflow.org/)'u kullandı. Flow'un ayrı bir ağ olması NBATopShot'un kitlesine rahat bir kullanıcı deneyimi yaşattı yaşatmasına ancak bu kitle mevcut kripto dünyasından hep uzak ve sınırlı bir büyüklükte kaldı.

OpenSea ise DapperLabs'dan farklı bir strateji izleyerek 'paranın bulunduğu yeri' takip edip kendisine yuva olarak Ethereum blokzincirini seçerek kripto dünyasının açık yapısından olabildiğince yararlandı.

İşlem hacimlerine baktığımızda OpenSea'nin başarısı net bir şekilde görülüyor. 2020 yılı boyunca bir yılda toplam 95 milyon ABD Doları olan işlem hacmi, 2022 yılının Ocak ayının ilk 18 günü 3.5 milyar ABD Dolarına ulaştı (son ay ortaya çıkan LooksRare şu an işlem hacmi karşılığı token verdiği için biraz da yapay bir hacim yakalamış durumda, bu böyle devam edecek mi göreceğiz)

| ![tables](/assets/nft_pazaryerleri_220118_800.png)|
|:--:| 
| *NFT pazar yerleri işlem hacimleri. Kaynak [TheBlock](https://www.theblockcrypto.com/data/nft-non-fungible-tokens/marketplaces)*|

### Nasıl diğerlerinin önüne geçti?

Peki bu başarısını neye borçlu OpenSea? Öncelikle odak noktasını iyi bir pazaryeri olmaya adamış ufak bir ekip olmuşlar hep. 2020 yılı sonunda sadece 7 çalışanı varken bu rakam 2022 başında yani bir yıl sonra 80’e ulaşmış durumda. 

Burada hem Web3 hem de Web 2.0'ın bütün nimetlerinden faydalandıklarını belirtmekte fayda var. Öncelikle, elektronik cüzdan ile ulaşılabilen, herkesin alım-satım için kullanabileceği bir platform burası - bu yanı ile Web 3'ü yakalamış görünüyor. Öte yandan kullanıcı kolaylığı açısından da tam bir Web 2.0 şirketi. Yaratıcılar için çok hızlı bir şekilde NFT yaratabilecekleri hazır şablonları mevcut. Koleksiyonerler için ise ürünlerin değişik karakterlerine göre sınıflandırıldığı, istenen ürüne daha hızlı ulaşabilmeyi sağlayacak gelişmiş bir arama fonksiyonu mevcut.  Bunun yanında, özellikle eser satın almak için verilen onlarca teklifi merkeziyetsiz oluşumlar gibi blokzincire yazdırmak yerine zincir dışı tutarak, maliyet ve teklif savaşları yaratma konusunda ciddi bir avantaj yakaladı. 

Pazar yeri uygulamalarında büyümenin önündeki en büyük engel ilk aşamada arz yaratmak oluyor. Zira konuya ilgili bir alıcı sitenizi ziyaret ettiğinde ona geniş bir içerik sunamadığınızda  tekrar sizi ziyaret etmiyor. Genelde bu tip arzları 'power-seller' dediğimiz elinde satışa hazır çok sayıda ürün olan kişi ya da kurumlar yaratır (örneğin zamanında Türk pazaryeri sitesi gittigidiyor, Tahtakale'deki elektronik mağazaları ile anlaşarak, ciddi bir miktar ürünü sergilemeye başlamış, bu sayede geniş kitlelere ulaşmıştı). OpenSea de benzer şekilde 10,000 adetlik koleksiyon çıkaranlar ile yakından çalışıp, gerek listeleme gerekse promosyon anlamında onlara yardımcı oldu ve bu sayede kullanıcılarına bol bol ürün sundu. 

Bir diğer konu da aldıkları yatırımlar. Mart 2021 yılında ilk girişim sermayesi yatırımını (seri A), 23 milyon ABD Doları ile alan OpenSea, bundan üç ay sonra ikinci raunt yatırım turunda 1.5 milyar ABD Doları bir değerleme ile 100 milyon ABD Doları topladı. Bitti mi? Hayır. 2022 yılının Ocak ayının başında ise tam 13.5 milyar ABD Doları değer üzerinden 300 milyon ABD Doları yatırım daha aldılar! Yani 6 ay gibi bir sürede değerlerini 9 kat artırmış oldular. Peki yatırımcıları? Silikon Vadisi ve kripto dünyasının A-listesi adeta: a16z'den Pantera'ya önemli girişim sermayesi fonlardan tutun, melek yatırımcı olarak erken dönem yatırım yapan Naval Ravikant, Mark Cuban, Tim Ferris, Balaji Srinivasan, Alexis Ohanian, Kevin Durant, Ashton Kutcher gibi teknoloji, eğlence ve spor dünyasının önde gelen isimleri girişimin arkasında.  

###Her şey güllük gülistanlık mı?
Değil tabii. Teknoloji dünyasındayız. Nasıl böyle bir beklentiniz olabilir? :) Tabii ki OpenSea'nin de sıkıntıları var. 

En büyük sorunları aslında başarılarından kaynaklanıyor. Zira, yaşadıkları korkunç büyüme, bu tür her tür Silikon Vadisi girişiminin yaşadığına benzer. Sunucuların yoğun talebe yetişememesi sonucu durmalar kısa vadede en ciddi sorunlarından bir tanesi. Aslına bakarsanız bu, sorunlar içinde çözümü en basit olanı. OpenSea, girişim sermayelerinden aldığı ciddi yatırım sonucu hem gerekli altyapıyı sağlayacak hem de ekibini büyütmeye yetecek cephaneyi deposuna yüklemiş durumda. Bu konuları çabuk aşacaklardır. 

Önlerindeki en büyük konu, OpenSea'nin tipik bir Web 2.0 şirketi olması. Bunun hem avantajını hem de dezavantajını yaşıyor şirket aslında. Zira, Web 2.0 şirketi olarak yatırım almak, kullanıcının rahat edeceği bir servis sunmak, bu sayede adeta tekel olacak şekilde hızlı büyümeyi başarılı bir şekilde gerçekleştirdiler.  Gelin görün ki, faaliyet gösterdikleri alan Web3 dünyası.

Bu alanda kullanıcılar, oluşan katma değerden pay istiyorlar. Web3 girişimleri genelde bu tip durumlarda, merkeziyetsizlik felsefesini de oturtabilmek için, yönetim tokeni çıkarır ve bunu kullanıcı ve diğer ekosistem paydaşlarına dağıtırlar. Görebildiğimiz kadarıyla OpenSea'de henüz böyle bir motivasyon yok. 

Bir başka öne çıkan konu, en son sene başında 2.2 milyon ABD Doları değerinde Bored Ape Yacht Club (BYAC) NFT'lerini 'çalıntı' oldukları nedeniyle dondurması oldu. Aslına bakarsanız OpenSea'nin 'dondurma' gibi bir hakkı yok, zira bu NFT'ler blokzincir üzerine kayıtlı; tek yapabildiği bu ürünleri sitesinde sergilemeyi yasaklamak oldu, ama ürün sahibi bunları gidip başka bir sitede satışa koyabilir. Yine de talebin %90'ına sahip bir pazaryerinden 'atılmak' bir nevi alım-satıma kapalı hale gelmek anlamına geliyor, başka bir yerde ürünü satmaya kalktığınızda değerinin çok altına gitme riski var. Açık, herkesin 'izinsiz' işlem yapabildiğini iddia eden bir sitenin böyle bir adım atması söz konusu NFT'nin 'çalıntı' olması nedeniyle masum gelebilir ancak yasaklamaların devam etmesi durumunda kripto dünyasının tepkisini çekebilir.

Öte yandan Ethereum’da 2021 yılı içinde yaşanan yüksek işlem ücretleri OpenSea’nin hızını kesmişe benzemiyor. Ethereum üzerindeki işlem yoğunluğuna baktığımızda üst sıralarda hep OpenSea'nin bulunduğu [görülüyor](https://etherscan.io/gastracker) 
 
### Böyle gelmiş böyle gidecek mi?
OpenSea önümüzdeki dönemde tekel olmayı sürdürecek mi? Bu o kadar da kolay görünmüyor. Zira, NFT alanındaki büyüme kripto alanındaki pek çok oyuncunun iştahını kabartıyor. 

Bunlardan en önemlisi, ABD piyasasının hakimi durumunda olan [Coinbase](https://www.coinbase.com/nft/announce) ve [FTX](https://ftx.com/en/nfts). Her ikisi de harıl harıl kendi NFT pazar yerleri üzerinde çalışıyorlar. Hatırı sayılır bir kullanıcı kitlesine sahip olan bu devlerin, kripto ile arası o kadar da iyi olmayan kendi kitleleri (örneğin bu kullanıcıların pek çoğunun kendi kripto cüzdanları yok) kendi NFT pazarlarına yönlendirmeleri oldukça kolay. 

Mevcut NFT odaklı rakipler içinde, [SuperRare](https://superrare.com/), kendisini bir DAO'ya çevirerek rotayı merkeziyetsizlik yönüne doğru kırdı. Öte yandan, merkeziyetsiz finans alanında sıkça gördüğümüz vampir atakları NFT dünyasında da görmeye başladık. Pek çok yeni girişim OpenSea kullanmış kişilere ücretsiz yönetim tokenlerini vererek kullanıcı çekmeye çalışıyorlar. Bunlardan kimileri başarısız ([OpenDAO](https://www.theopendao.com/)) kimileri şimdilik başarılı, kimileri ise bu aralar token dağıtma işlemi yapıyorlar ([Infinity](https://infinity.xyz/), [NilDAO](https://www.nildao.xyz/)). Merkeziyetsiz bu yapıların içinde ciddi bir OpenSea alternatifi çıkacak mı, hep birlikte göreceğiz. 

Gelecekte NFT alanının hangi şekilde büyüyeceği OpenSea'nin gelişimini de etkileyecek. Bir tarafta DeFi alanındaki ürünleri kullandıkları için merkeziyetsizliğe vurulmuş bir kitle var, küçük ama ileri seviye kullanıcılardan oluşan. Diğer yanda ise, bu tip 'kullanıcının gücü' olayına çok takılmayan, kullanım rahatlığı ile mutlu olan, kripto dünyasına yakın olmayıp daha çok NFT'ler ile ilgilenen teknik donanımı olmayan başlangıç seviyesi geniş bir kitle. OpenSea hangi alana doğru yol alacak? Hep birlikte göreceğiz. 

### Sonuç 
NFT alanında en başarılı hikayelerden birini yazan OpenSea önümüzdeki dönem için ciddi bir yol ayrımında. Aldıkları yatırımların yardımıyla ekiplerini büyütme yoluna gidecekler. Sonrasındaki adımları Web3 dünyasına hizmet veren Web 2.0 şirketi olarak kalmak mı yoksa merkeziyetsizlik yolunda mı ilerleyerek bir DAO'ya dönüşmek mi olacak bunu yaşayarak göreceğiz. 
