Geçtiğimiz yazıda, DeFi'nin son dönemde gözdesi haline gelen Olympus'un nasıl likidite çektiğinden bahsetmiştik.  

Kısa bir özet geçersek:
Olympus, ilk zamanlardaki DeFi protokollerinin aksine, likidite sağlamak için çevreye bedava teşvik vermek yerine, bu likiditeyi satın alıyordu. Eski DeFi protokolleri likiditeyi geçici olarak kiralıyor ve karşılığında kendi yönetim tokenlerini dağıtıyorlar, Olympus ise likidite havuzlarına katılım paylarını bono ihracı yoluyla satın alıyor karşılığında kendi yönetim tokeni olan OHM'yi veriyor. 

| ![Olympus_dagi](/assets/2327758_1289e37434_o_800.jpg)|
|:--:| 
| *Olympus Dağı Kaynak: [Fiicker](https://www.flickr.com/photos/jasonpratt/2327758/in/photostream/) by [Jason Pratt](https://www.flickr.com/photos/jasonpratt/) published under [CC by 2.0 license](https://creativecommons.org/licenses/by/2.0/)*|

Olympus bunu yaparken kendince başarılı olmuş şimdiye kadar. Başarı kriterleri? OHM-DAI havuzunun katılım paylarının %99.99'u kendine ait (yani havuzun neredeyse tek sahibi o). Bu sayede, havuz içindeki likiditenin ani bir şekilde çekilmesi gibi bir riskten koruyor kendini. Piyasadaki OHM'lerin %90'ı Olympus'a kilitlenmiş durumda. Bu sayede, OHM'ler sürekli al-sat işlemine maruz kalmadan, uzun vadeli olarak bekliyorlar. DAO'nun hazinesinde 700 milyon ABD Doları değerinde token mevcut. Bu da, gelecekteki zor günler için hazinenin elinde duran cephane demek. Son olarak DAO'nun piyasa değeri 3 milyar ABD Dolarına yaklaşmış durumda, artan piyasa değeri özellikle düşük değerden girenler için ciddi bir kazanç anlamına geliyor. 

Peki, iyi de ne yapar bu Olympus? Gelin şimdi de ona bakalım: 

### Olympus ne işle uğraşıyor?
Olympus, Nisan 2021'de Zeus isimli anonim bir hesap tarafından kurulmuş bir DAO (merkeziyetsiz otonom organizasyon). Temel hedefi, DAO'nun parası olan OHM'nin altın benzeri bir rezerv para haline gelmesi.  

| ![Zeus](/assets/greek-god-g0f5268c15_800.jpg)|
|:--:| 
| *Image by [Jeff Chabot ](https://pixabay.com/users/chabotphoto-568036/) from [Pixabay](https://pixabay.com/)*|

Vizyonları, alışverişlerde kullanılan değerini koruyan bir para olmak. Bu parayı bir stabil para gibi değerlendirmemek gerekiyor, zira, OHM'nin herhangi bir itibari paraya çapalanma gibi durumu yok. Bu nedenin, ABD dolarının da zamanla değer kaybettiği için aslında bir stabil para olmaması olduğunu belirtiyorlar. Bunun yerine kullandıkları terim 'arkasında değer olan' bir para olmak. Olympus'un temel hedefi, piyasada dolaşan OHM miktarına eş bir değerin hazinede tutulması (en az 1 OHM=1 DAI olacak şekilde). 

Bu vizyon uzun vadeli. Kısa vadede ise öncelik sistemin gelişmesi. Bunun için de katılımcılara uzun vadede ciddi kazanç sağlayarak olabildiğince kişi ve kapitali kendilerine çekmeye çalışıyorlar. Bu ilk dönemde de OHM'nin değerinin inişli-çıkışlı olacağının farkındalar ve değer kazanma sürecinde bunu normal olarak kabul ediyorlar. Kazanç olarak önerdikleri rakamlar ise dudak uçurtacak cinsten.

### Sistem nasıl çalışıyor?
Sistemin iki temel bacağı var. Kısa vadeli ve uzun vadeli. Uzun vadeli olan, kullanıcıların OHM alıp sisteme kilitlemesi (yani staking yapması). Bu davranışı ödüllendirmek için OHM cinsinden 'korkunç' denebilecek miktarda bir getiri sağlıyorlar (şu anda %4000 civarında). 

Kısa vadeli bacak ise tahvil ihracı. Olympus, beş gün vadeli tahviller çıkarıyor. Yatırımcılar bu tahvilleri ETH-DAI-FRAX benzeri paralar ile satın alabildikleri gibi, benzer işlemi Olympus tokeni olan OHM'nin içinde olduğu OHM-DAI havuz katılım paylarını kullanarak da gerçekleştirebiliyorlar (Olympus'un kendi likiditesini satın alması işte böyle oluyor). Karşılığında ise Olympus bu kişilere OHM veriyor. Niye alırlar bu tahvilleri? 5 gün için yaklaşık %5 getiri elde ettikleri için. Riskleri ne? Beş gün için OHM riski alıyorlar. Eğer OHM değer kaybederse para kaybedebilirler ama değeri artarsa %5'den daha fazla para kazanma şansları da var. 

### Sistemin hassas noktaları neler?
Yukarıdakileri okuyunca 'bu işte bir bit yeniği var ama ne?' dediğinizi duyar gibiyim. Size neyi hatırlatıyor bu? Ponzi'yi değil mi? Haklısınız. Aslına bakarsanız Olympus özünde bir Ponzi şeması. Tüm sistem, insanların ona inanması ve erken girenlerin geç girenlere göre avantajlı olduğu bir modele göre kurulmuş. Gelin biraz daha açalım bunu: 

Tahvil ihracı, aslına bakarsanız şirketin satış ve net geliri. Şu anda her gün yaklaşık 1-2 milyon ABD Doları tahvil satışı oluyor. Olympus, bu tahvilleri OHM'nin piyasa değerinden (%5 iskontolu olarak) yapıyor. Bu satırların yazıldığı sırada bu değer yaklaşık 300-350 ABD Doları; yani Olympus bir OHM'yi yaklaşık 300 ABD Dolarından satıyor. Bu rakam direkt olarak Olympus hazinesine gidiyor. Hazinede bu yöntem ile şimdiye kadar 700 milyon ABD Doları birikmiş. 

Sistemin kritik noktası insanların ona inanması. Bunun da göstergesi, sisteme kilitlenen OHM miktarından geliyor. Şu an bu rakam oldukça sağlıklı: %90 civarında. Yani piyasadaki OHM'yi satın alanlar, bunu sisteme kilitliyorlar. Karşılığında ne alıyorlar? Faiz (şu an için %4000 civarında). Ne cinsinden? OHM. İyi de OHM'nin değeri var mı? Şu an pazarda 300-350 ABD Doları civarında, ama gelecekte olacak mı?

### Neden insanlar OHM için prim ödüyorlar?

Bu OHM'lerin arkasında ne var? Neden insanlar 300-350 ABD Doları ödüyorlar? Şu an için her bir OHM karşılığı Olympus hazinesinde yaklaşık 100 ABD Doları para var. Bunu bir nevi bir şirketin hissesini aldığınızda şirketin kapanması durumunda tüm aktiflerini satınca size düşecek para olarak düşünebilirsiniz. Peki şirket hisseleri bu değerden mi işlem görür? Hayır, daha primli işlem görür. Neden? Şirketin yaptığı faaliyetlerden gelir elde edeceğini düşünürsünüz de ondan.

O zaman, soru 100 dolar likidite değeri olan OHM tokenlerini bu kadar primli yapan ne? Nedir Olympus'un gelir kaynağı?

### Olympus'un gelir kaynakları neler?

Birkaç temel kaynağı var. Birincisi, OHM-DAI benzeri havuzların sahipliği sayesinde bu havuzlarda işlem yapıldığında oluşan komisyonları alıyorlar. Nisan ayından bu yana bu rakam 26 milyon ABD Doları olarak gerçekleşmiş. İkincisi ise şu anda yukarıdaki tahvil modelini başka protokollere de sağlayarak bir nevi pazar yeri oluyorlar ve OlympusPRO olarak adlandırılan bu hizmetten yaklaşık %3.3 komisyon alıyorlar. Bunların yanında ellerinde tuttukları tokenleri başka protokollere kullandırarak ek kazanç sağlama fırsatları da var (örneğin tokenlerin oy hakkını başka ekiplere delege etmek gibi). 

Yine de Olympus'un en önemli gelir kaynağı yukarıda bahsettiğimiz bono ihraçları. OHM ne kadar yüksek bir değerde iken bono ihraç ederlerse, hazineye o kadar çok para giriyor. Bu durumda da hazinenin OHM karşılığı rezervinde tutacağı para artıyor. 

### Yatırımcılar için kritik olan ne?

Peki para kilitleyen yatırımcılar? Onların uzun vadeli inanmaları gerekiyor. Bu sistemde kısa vadede al-sat yapanların hele de yüksek fiyattan aldıkları durumda zarar etmeleri çok olası. Uzun vadeli alanların ise göreceli daha yüksek kar etme şansı oluyor. Neden?

Öncelikle sisteme kilitlenen paraya OHM değeri üzerinden değil, OHM'nin toplam piyasa değeri üzerinden bakmak gerekiyor. Kullanıcı diyelim 1000 dolar kilitliyor ise, o 1000 doların OHM toplam değeri içindeki payı kadar bir hisseyi kilitlemiş oluyor. Çünkü, sistem sürekli olarak verdiği faiz ile tedavüldeki OHM miktarını artırıyor. Kullancının elindeki OHM artıyor ama herkesin aynı zamanda OHM'si arttığı için aslında tüm piyasa değeri içindeki payı aynı kalmış oluyor.

### EGO (erken gelen oturur)

Buradaki Ponzi şemasına dikkatinizi çekerim: Sisteme son giren 1 OHM = 300 ABD Dolarından girerken, eski girenler hem düşük fiyattan girdiler, hem de verilen yüksek faizlerden dolayı ellerindeki OHM sayısı arttı. Yani sisteme dışarıdan konan para, tüm sistem içinde kendinden öncekilere göre daha ufak bir pay alıyor. Ama fiyat yüksek kaldıkça ya da yükseldikçe kendinden sonra girenlerden daha avantajlı duruma geçiyor. Hatta yeterince uzun süre beklerse, fiyat düşse bile avantajlı olabilir. 

Gelin bu durumu iki senaryo ile konuyu biraz daha açıklamaya çalışalım:

Birinci senaryo basit. OHM piyasa değeri bu seviyelerde kalır ya da daha da yükselir ise, Olympus hazinesine giren para artacak. Bu da en kötü senaryoda (likidite olma senaryosu), hazineden OHM sahiplerine dağıtılan miktarı artıracak.

İkinci senaryo ise daha karmaşık. 'Bank run' denilen, herkesin panik olup kaçma hali. Böyle bir durumda, tahvil ihracı duracak yeni para girişi olmayacak (kim niye düşen bir token için beş günlük risk alıp para versin?). Sisteme para kilitlemiş olanlar kilitleri açıp OHM'leri piyasada satacaklar. OHM'nin değeri düşecek. Nereye kadar? 1 DAI'ye kadar. Eğer daha az düşerse, hazine OHM satın almaya başlayacak. Piyasada şu anda 8 milyon civarı OHM var. Bu da en fazla 8 milyon DAI demek. Hazinede 700 milyon ABD Doları olduğu için bu hiçbir şey aslında. Kalan rakam ise elinde OHM tutanlara dağıtılacak. Bu senaryoda para kaybedenler sadece yüksekten  paniğe kapılıp satanlar olacak. Geride kalanlar hazinenin elindeki parayı alacakları için büyük bir sorunları olmayacak. 

### Sonuç
Olympus, rezerv para olma hedefiyle yola çıkan, bunu gerçekleştirebilmek için insanları kendine inandırarak ciddi paralar toplamış bir protokol. İnandıkları ve insanları inandıkları oyun teorisini daha da uzatabilmek için hazinelerinde yeterince para toplamış görünüyorlar. Bundan sonrasında, ekstra gelir olarak likidite komisyonları ve diğer platformlardan kazanacakları ödüller büyük önem arz ediyor. Eğer bu gelir kapılarından gelen paralar insanların sisteme inancını devam ettirirse bu sarmalı devam ettirebilirler. Ancak bu inancın kaybolması durumunda OHM fiyatında ciddi iniş ve çıkışlar görmemiz ve OHM'yi de kendinden önceki pek çok proje gibi tarihin tozlu raflarına kaldırmamız gerekebilir. 


---
***Not: Olympus fikrinin arkasında yatan oyun teorisi***

Alsına bakarsanız, Olympus genel hareket felsefesini, kişilerin davranışsal olarak nasıl bir arada hareket edecekleri ya da bir başka deyişle '[oyun teorisi](https://docs.olympusdao.finance/main/whitepapers/game-theory) üzerine kuruyor. Temel olarak oyun teorisi, iki parti arasında değişik senaryolar söz konusu olduğunda, kişilerin birbirleri ile uyumlu (kooperatif) hareket etmelerinin tüm kişiler için en kazançlı durumu ortaya çıkaracağını söylüyor. Olympus'un sistem katılcıları için kullandığı ünlü bir 'meme'i var (3,3) şeklinde. Aşağıdaki grafikte anlatılıyor. 

| ![Olympus_game_theory](/assets/olympus_3_3_800.jpg)|
|:--:| 
| *Olympus Oyun Teorisi Kaynak: [OlympusDAO](https://olympusdao.medium.com/the-game-theory-of-olympus-e4c5f19a77df)*|

Temel olarak bir kullanıcının yapabileceği üç temel aksiyon var. 
- Birincisi fiyatın uzun vadede yükseleceğini düşünüyor ise kilitleme (staking) yapmak. 
- İkincisi, eğer fiyatın uzun vadeli ne olacağı konusunda bir fikirleri yok ama kısa vadede çok da büyük bir değişim öngörmüyorlar ise tahvil satın almak. 
- Üçüncüsü ise eğer fiyatın düşeceğin öngörüyorlar ise bu aksiyonların tam tersi kilidi ya da bonoyu çözüp aldığı OHM'yi piyasada satmak.

Staking yani kilitlemede fiyatın artış oranı 3, bonding yani tahvilde 1, OHM hissesini satışta ise fiyata etkisi -1 olarak adlandırıyor Olympus oyun teorisi (rakamlara takılmayın, hareketin yönünü gösterdiğini düşünün). Eğer herkes stake eder, yani sisteme inanırsa, herkes kazanıyor. Eğer bir kısım inanır ve stake eder diğer kısım tam olarak emin olamaz ve bonu satın alırsa o zaman stake edenler 3, tahvil sahipleri 1 kazanıyor. Eğer inanç kaybolursa, o zaman herkes kaybediyor.  Olympus, bu teori gereği sisteme girenlerin inanıp uzun vadeli sistemde kalmaları durumunda kazanacaklarını, ama birileri inanmazsa sistemin çökebileceğini ama bunun ihtimalinin düşük olduğunu düşünüyorlar. 
