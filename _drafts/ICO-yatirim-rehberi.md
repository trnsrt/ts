


Bir arkadaşınız ile konuşuyordunuz ve size geçtiğimiz sene aldığı bir KriptoPara'dan %300 kazanç sağladığınız söyledi. İçinizden "ben neden böyle fırsatları kaçırıyorum?" diye hayıflandınız tabii. Neden bu fırsatlar benim de ayağıma gelmez? 

Aslında gelir. Yatırım dünyasında (bunun KriptoPara olmasına gerek yok sermaye piyasalarındaki her yatırım aracı için geçerli) sık kullanılan bir söz vardır "yatırım da fırsatlar tükenmez". Peki nereden bulacağım bu fırsatları?.. Özellikle KriptoPara dünyasında?.. 

Burada fırsat ve kazanç olarak hangi zaman periyodundan bahsettiğimizi netleştirmek lazım. Konuya iki perspektiften bakabilirsiniz. 

Birincisi uzun vadede, gerçekten dünyayı değiştirecek sağlam temelli KriptoParalar. Eğer bu tip KriptoPara'lara ilginiz varsa yazımızı okumaya devam edin. 

İkincisi ise kısa vadede, "alıp satmak" için para kazandıracak KriptoParalar. Maalesef bu yazı bu tip KriptoParalar için herhangi bir ipucu vermiyor. Bunlar için iyisi mi bu tip tüyoları veren Twitter hesaplarını takip edin. Bir başka yöntem olarak, her çıkan KriptoPara'dan "nasıl olsa birinden biri yükselir" diye alanlar var ama onun yerine paranızla Milli Piyango biletin alın, kazanma şansınız daha yüksek olabilir. 

### Uzun vadede iyi bir KriptoPara yatırımında nelere dikkat etmeli?

Eğer hala bizimle iseniz, "bir KriptoPara iyi midir bunu nasıl anlarım?" sorusu aklınızı kurcalıyor demektir. Güzel. O zaman devam edelim konumuza. 

Efendim, bir KriptoPara'nın gerçekten iyi bir yatırım olup olmadığını anlamak, aslında herhangi bir hisse senedininkini anlamaktan çok da farklı değil. Ancak bir parça daha karışık. Nelere bakmamız gerektiğini kısaca listelemeye çalışırsak: 

* Tanıtım Notu (Beyaz Rapor - White Paper)
* Ekibin yetkinlikleri ve danışmanları kalitesi
* Uzman sitelerde (Bitcointalk.org, Reddit) yapılan tartışmalar
* Ekibin iletişim kanalları (Slack, Telegram)  
* Kod kaynağı (Github üzerindeki)
* Geçmişte aldığı yatırımlar
* Gelecek ile ilgili yol haritası
* KriptoPara'nın üretim süreci ve dağıtımı

Yukarıdaki maddelerden her biri aslında ayrı bir yazı konusu olacak kadar geniş. Şimdilik her birinden kısaca bahsedelim (Eğer daha açmamızı isterseniz yorumlara yazabilirsiniz)

#### Tanıtım Notu (White Paper)

Kişisel düşüncem, bir projenin en iyi anlatması gereken aracın Tanıtım Notu olduğu. Kimi Tanıtım Not'ları oldukça teknik gelebilir. Buna çok takılmayın. Zira bu sizin yetersizliğinizi değil, teknik ekibin konuyu sizin anlayabileceğiniz hale getirme sorumluluğunu yerine getirmediğini gösterir. 

Tanıtım Notu, projenin hangi sorunu hedef aldığını, bu sorunu nasıl ve hangi kaynaklar ile çözeceğini çok net ve anlaşılır biçimde anlatıyor olmalı. Aynı zamanda neden bu sorunu çözmek için Blockchain'e ihtiyaç duyulduğunu açıklamalı. Halen mevcut KriptoParaların (örneğin Bitcoin ya da Ethereum) bu sorunları çözmede neden yetersiz kaldığını güzel bir şekilde anlatmalı. 



| ![bitcoin-white-paper-v2-640.png](/assets/bitcoin-white-paper-v2-640.png) | 
|:--:| 
| *Tanıtım dokümanlarının şahı: [Bitcoin White Paper](https://bitcoin.org/bitcoin.pdf) | 

Eğer Tanıtım Notu, yukarıda yazdıklarımıza net cevaplar veremiyor ise, ya dediğimiz gibi ekip kendini ifade edemiyordur ya da gerçekten kendileri de bilmiyordur. Her iki durumda da projeden uzak durmakta fayda var. Tanıtım notları ile ilgili daha detaylı bir yazımız daha olacak. 

#### Ekibin yetkinlikleri ve danışmanların kalitesi

Projeyi geliştiren ekibin geçmiş tecrübelerini web sitesinden görebilirsiniz. Genelde ekip üyeleri sitelerine LinkedIn profil bağlantılarını da koyarlar ki, isteyen daha detaylı bakabilsin. Nelere dikkat etmeli? Kripto Dünyası henüz yeni bir dünya olduğu için illa ki bu alanda bir tecrübe olması o kadar kritik değil. Ancak, proje liderlerinden en azından birinin içinde bulunulan projeye ait bir sektörden olması önemli. 

Bir diğer önemli konu da projenin danışmanlar kurulunda bulunan kişiler. Bu kişiler KriptoPara ya da ICO ([Initial Coin Offering](http://ademimerkezi.com/genel/2018/05/25/ico-ve-token-dunyasi.html)) piyasalarında ne kadar bilinen kişiler. Örneğin AngelList'in kurucusu ve CEO'su olan Naval Ravikant Şifreli Harikalar Dünyası'nda (Cryptonetworks) pek çok yatırım yapmış ve danışma kurullarında yer almış biri. Onun olduğu bir proje yatırımcılar tarafından bir nevi 'Kalite damgası' olarak görülüyor.  Bir başka dikkat edilmesi gereken nokta ise, bu kişilerin gerçekten bu Danışma Kurulu'nda yer alıp almadıkları. Belki komik gelebilir ama kimi sitelerde danışma kurulunda yazılan kişilerin gerçekten danışman olmadığı durumlar da var. 

#### Uzman sitelerdeki tartışmalar (Bitcointalk.org, Reddit)

Bu alanda Bitcointalk.org sitesi en önde gelen yerlerden biri. Forum tarzı çalışan sitenin yeni para arzlarının yer aldığı [kısmında]8https://bitcointalk.org/index.php?board=159.0) ilgilendiğiniz proje ile ilgili olarak konusunda uzman kişilerin yazdığı yorumlara ve eleştirilere göz atmakta fayda var. Dikkat etmeniz gereken bir-iki noktayı hemen belirltelim. Yazılan yorumlara projenin ekip üyelerinin verdikleri yorumlar önemli. Ekip gelen eleştirileri ne kadar içselleştiriyor, eksik taraflarını kabul ediyor ve sonrasında gerekli düzeltmeleri yapıyor ise o kadar iyi. İnatçı hatta yorumculara karşı kaba davranışlar içinde bulunan projlereden uzak durmakta fayda var. İkincisi ise, yorum yazan "uzman'ların gerçekten uzman olduğuna (bir başka deyişle 'paralı asker' olmadığına) dikkat edin. 


#### Ekibin iletişim kanalları (Slack, Telegram, Twitter vb)

Slack günümüzde kurum içi iletişim ve ortak çalışma alanında en çok kullanılan araçlardan biri iken, kripto alanında çalışan girişimlerin potansiyel yatırımcılar ve dış geliştiriciler ile iletişimleri için de kullanılan bir yer haline geldi. Burada yazılan her konuyu anlamanız gerekmiyor ancak topluluğun büyüklüğüne bakmak ve benzer projeler ile karşılaştırmak bile projenin uzmanların dünyasında bu işi bilenlerin ne kadar ilgisini çektiğini gösteren önemli bir işaret. 

Keza Telegram da kişiler arası mesajlaşma servisi iken, Twitter benzeri kripto ekiplerinin takipçileri ile iletişimlerini yürüttükleri önemli kanallardan biri oldu. (Bu arada Telegram'ın bu yıl içinde kendi ICO'sunu yapma planını özel yatırımcılardan sağladığı 1.7 milyar ABD Doları sonrası [askıya aldı](https://techcrunch.com/2018/05/03/telegrams-billion-dollar-ico-has-become-a-mess/?guccounter=1))

#### Kod kaynağı (Github)

Daha önce de bahsetmiştik, yeni Kripto dünyasının en önemli özelliklerinden biri, projeler ile ilgili yazılımların herkese açık olması idi. Github geniş ve dağınık olarak çalışan yazılımcıların en çok kullandıkları web sitesi. Yaptığınız yazılımları burası aracılığı ile dünya ile paylaşıyorsunuz. Bu sayede diğer yazılımcılar sizin yazdıklarınıza göz atıp hem ilham alabiliyor (ya da lisans hakları kapsamında kendisine alıyor), hem de hatalarınızı bulup ana ekip bildiriyor. Ekip gerek bu geribildirimler doğrultusunda yaptığı değişiklikleri gerekse gerçekleştirdiği yeni geliştirmeleri bir sonraki iterasyonda burada paylaşıyor.  Kripto alanından bir projenin de Github üzerinden ne kadar sıklıkla geliştirmeye uğradığını takip edebilirsiniz. Eğer çalışan iyi bir ekip ise sık güncellenen bir github sitesi olması önemli. 

#### Projenin geçmişte aldığı yatırımlar

Şifreli dünyanın karmaşık yapısını anlamak kolay değil. Keza anlatmak da öyle. Özellikle kanuni olarak altyapıların çok da oturmadığı bir dünyada. Bu nedenle kimi girişimciler KriptoPara'larının halka açılma aşamasına gelmeden önce (aynı hisse senedi halka arzlarında olduğu gibi) bir miktar parayı özel fonlara plase ederek kendilerine kaynak sağlıyorlar. Özellikle, ICO sürecini gerektirdiği tanıtım ve pazarlama faaliyetine girmek istemeyen girişimlerin sık başvurduğu yöntem. Yukarıda bahsettiğimiz Yatırımcı Notu'nu basit bir şekilde yazabilmek bile büyük bir çaba gerektiriyor. Bunun yerine, teknik olarak daha ileride KriptoPara konusunda uzmanlaşmış fonlar hem projeleri daha hızlı değerlendirebiliyor hem de ciddi miktarda yatırım yapabiliyorlar. İşte bu fonların bir artısı da bir nevi 'kalite damgası' görevini görmeleri. Örneğin, [Polychain Capital](https://polychain.capital/) bu fonlardan biri ve onların yatırım yaptığı bir projenin potansiyelinin yüksek olduğuna öngörmek zor değil. 

#### Gelecek ile ilgili yol haritası

KriptoPara çıkarmayı düşünen her ekip bilinmezler ile dolu bir dünya içinde yüzer. Daha henüz teknolojilerin oturmadığı, sorunların bir yığın halinde önünde olduğu, çözümlerin vakit alacağı bir dünyada boğuşur girişimciler. Bunu da yatırımcı dahil herkes bilir. İşte bu nedenle girişimci ekipten beklenen en azından gerek ekosistemin nasıl gelişeceği, gerekse ICO sürecinin nasıl işleyeceğı ile ilgili tahmini bir zamanlama planını yapmaktır. Genelde girişimlerin sitelerine gittiğinizde sizi ilk karşılayan konulardan biri işte bu yol haritası olur. 

#### KriptoPara'nın üretim süreci ve dağıtımı

İşte KriptoPara dünyasını klasik bir hisse senedi dünyasından ayıran en önemli özelliklerden biri. Klasik piyasalarda, halka arzı yapılan şirket genelde, hisse senetleri ile ilgili olarak mevcut ortakların ellerindeki hisseleri belli sürelerde satmamaları ile ilgili piyasalara belli taahhütler verir - o kadar. Kripto dünyasında ise, daha önce bahsettiğimiz gibi, piyasalara sunulan klasik anlamdaki gibi bir şirket hisse senedi değil, daha çok yaratılacak olan bu ekosistemin çalışmasını sağlayacak para (bir nevi insan vücudunun çalışmasını sağlayan kan). Bu paranın bir kısmı geliştirici ekibe giderken, diğer kısmı dış geliştirici yazılımcılara, bir başka kısmı ise bu ekosistemin çalışmasını sağlayacak parçalara (örneğin madencilere) bir diğer kısmı da ekosistemin içindeki satıcı ve alıcılara gidecek olan para. 

İşte yukarıdaki nedenlerle, bu KriptoParaların başlangıçta ne kadar yaratıldığı, bu yaratılan KriptoPara'nın nasıl bir dağılım ile paylaşıldığı önemli. Yaratıcı ekibin pastanın en büyük parçasını alması soru işaret yaratır örneğin. Keza, bundan sonra yaratılacak KriptoParaların zamanlaması ve miktarı da önemli. Ekip bu konuda belli taahhütleri vermeli ve bu taahhütler yazılımların bir parçası olmalı. Zira, ileride çok fazla para basılması öngörülüyor ise genelde bu KriptoPara'nın değerini negatif etkileyen bir durum olarak görülür. 

### Sonuç

ICO pazarı kolay olmayan bir pazar. Üstelik şu son bir yıldaki tecrübelerden görüldü ki bu pazarda KriptoPara çıkaran girişimlerden hatırı sayılır bir kısmı şimdiden sırra kadem bastılar. O nedenle, bu pazarlara yatırım yapacaksanız, mutlaka ama mutlaka kaybettiğinizde canınızı acımayacak miktarda para yatırın zira kaybetme ihtimaliniz oldukça yüksek. 

