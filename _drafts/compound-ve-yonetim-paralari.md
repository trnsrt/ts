Bu aralar piyasaları yakından takip ediyorsanız, etrafta bolca DeFi - yani merkeziyetsiz finans haberi göreceksiniz... Özellikle içinde bulunduğumuz Haziran ayının içinde DeFi hareketinin öncülerinden Compound'un piyasaya çıkardığı COMP token (türkçesi için belirteç kullanılıyor ama açıkcası hâlâ alışamadım bu terime) çok konuşuldu. Nedir COMP token, neden bu kadar popüler oldu gelin birlikte bakalım...

### Nedir COMP token?
[Geçtiğimiz yazımızda](https://www.btchaber.com/klasik-bankaciligin-rakibi-compound/) DeFi hareketinin öncülerinden Compound'un ne olduğundan bahsetmiştik. Bu arada sonlara doğru hafifçe COMP'a da değinmiştik. 

Özetlemek gerekirse, Compound kişiler arasında para borç verme işi yapan bir aracı. Bunu yaparken kişiden kişiye direkt borçlanma yolunu değil bir havuz sistemi kullanıyor. Parasını yatırım faiz kazanmak isteyenler ile borçlanmak isteyenler ayrı havuzlarda tutuluyor ve uygulanacak faiz bir algoritma ile belirleniyor. 

Compound, DeFi sisteminin öncü projelerinden biri olarak, gelecek için kendine tamamen merkeziyetsiz başka projelerin üzerine kurulacağı bir altyapı olma vizyonu belirlemiş. 

### Merkeziyetsiz Defi yapılar nasıl yönetiliyor?
Merkeziyetsiz yapılar tamamen kripto sistemi ile birlikte ortaya çıktılar. Bu nedenle bu yapıların nasıl yürütülmesi gerektiği konusunda bir görüş birliği yok. Daha çok karanlıkta "el yordamı" ile gelişen farklı ekoller var. 

Bu ekollerden bir tanesi, merkeziyetsiz kurulan yapıların yönetim biçimi olarak da en başından itibaren merkeziyetsiz olarak kurulması. 

Bir diğer ekol ise, başlangıçta girişim sermayesi alıp, ürün olarak merkeziyetsiz ama yönetim olarak merkezi başlamak, sonrasında yavaş yavaş yönetimi de merkezi olmayan bir hâle getirmek. 

### Compound nasıl yapacak bu merkeziyetsiz yönetimi?
Daha başka pek çok yol var ama Compound bu yollardan ikincisini seçmiş. Pek çok prestijli girişim sermayesinden yatırım almış. İlk olarak ürünlerini kullanıcıların beğenisine sunup, sorunlarını çözmüşler. 

Sıradaki hamle benzer şekilde yönetimi de merkeziyetsiz hale getirmek idi. Bunu da demokratik bir şekilde geniş bir kitle tarafından yönetilebilmek için COMP adı verilen bir token çıkarıp bunu kullanıcılarına dağıtmaya başlayarak yaptılar. 

Bunu yapmalarındaki en önemli neden, kullanıcıların tokenlara sahip olmaları durumunda gelecekte sistemin güvenliği ve doğru bir yolda ilerlemesi konusunda ellerinden geleni yapacağını düşünmeleri idi. 

### Nasıl işledi COMP hamlesi?
Yalnız, başka yapıların aksine bunu yaparken kullanıcıları tamamen serbest bıraktılar. Bu ne demek? Genelde, örneğin bir şirket çalışanlarına hisse verirse, çalışanlar hisseyi alıp satıp kaçmasınlar diye onlara bu hisseleri zamana yayarak verir. DeFi platformların kimileri de yönetim tokeni dağıtırken bu yolu izlediler. Örneğin [Futureswap](https://www.futureswap.com/) kendi kullanıcılarına verdiği yönetim tokenlarını bu şekilde "başkasına devredemezsiniz" [şartıyla dağıtmaya başladı](https://defirate.com/futureswap-launches/) (ve kısa bir süre sonra da satışı durdurdu). 

Compound, herhangi bir kısıtlama getirmediği için kullanıcılara verdiği COMP tokenlar anında çeşitli borsalarda işlem görmeye başladı (örneğin merkeziyetsiz bir borsa olan [Uniswap](https://uniswap.exchange/)'da alım satım yapabilirsiniz ya da Coinbase ve bugün açıklandığı gibi Binance'da). 

Tabii, yeni bir sistem denedikleri için ortaya pek çok komplikasyon çıktı: 

Kısıtlı sayıda (10 milyon adet) olarak basılacak olan COMP tokenlar başlangıçta 20 ABD Doları gibi bir değerden işlem görürken sonrasında yaklaşık 320 ABD Dolarına kadar çıktı. 

Tabii, bu hemen akıllara 2017 yılının meşhur ICO'larını getirdi. Zira, hatırlarsanız o zamanlar binbir proje binbir vizyon ile piyasadan hatırı sayılır bir parayı "kaldırmıştı". COMP da acaba öyle mi?

Cevap sanırım hem evet hem de hayır. Önce neden değil ona bakalım sonra neden benzediğini tartışırız. 

Öncelikle, 2017 yılının ICO projeleri tamamen kağıda yazılı bir hayal satıyorlar idi. Compound'un durumu öyle değil - zira sahip oldukları ve gayet iyi işleyen bir sistemleri var halihazırda. 

İkincisi, ICO'larda girişimlerin çıkardığı tokenlar tamamen kâr amacı güden yatırımcılara para karşılığı satılmıştı. Burada ise sistem üzerinden alım satım yapan kullanıcılara yaptıları işlem karşılığı token verilmesi var. Dolayısıyla sistemi büyütmeye yarayan bir token dağıtımı söz konusu. 

Neden 2017'in token projelerini andırıyor? En önemli nedeni kullanıcılarda "aman kârlı bir projeyi kaçırıyorum" şeklinde bir panik (FOMO) yaratmış olması. Halbuki, Compound'un CEO'su bu tokenların bir kâr amacı gütmeyeceğini söylüyor. 

### Niye bu kadar talep gördü COMP? 
En önemli nedeni, aslında yavaş yavaş artan token değerinin kendi kendine bir sarmala dönüşmüş olması. Ne demek bu? Şu: Compound'un kredi vermek ya da almak işine yaradığını geçen yazımızda belirtmiştik. Sisteme kredi verdiğinizde karşılığında bir faiz alıyorsunuz. Ancak bunun yanında, şu anda bir de COMP token kazanıyorsunuz. Ve bu tokenı aldığınız gibi piyasada satabiliyorsunuz. Böyle olunca, aslında kazandığınız para kat be kat artıyor. 

COMP bunu kendi sisteminin geniş kitlelere kullandırmak için yaptı. Zira bu tip DeFi platformların en büyük sıkıntısı likidite sıkıntısı idi. Bu da bir tür sarmal. Kullanıcı olmayınca likidite olmuyor, likidite olmayınca da yeni kullanıcı gelmiyor. Bu sarmalı kırmak gerek. Sanırım Compound, COMP token ile bu sarmalı kırmayı başardı. iki hafta içinde Compound sisteminine bağlanan kripto para değeri dört kat artarak DeFi piyasasının en büyüğü olan MakerDAO sistemine yanaştı. 

[DeFi pulse grafiği]

### COMP tokenların değeri nereden geliyor?

Bu arada şunu da hemen belirtelim. Compound, ellerinde COMP tutanlara herhangi bir ekonomik menfaat vaad etmiyor. Şu an için sadece sistemin hangi yöne gideceği konusunda oy verecek ellerinde COMP tutanlar. 

Peki ileride bu değişebilir mi? Örneğin sistem kâr dağıtmaya karar verebilir mi? Kim bilir? COMP tokenlar bu hızla giderse 4 yıl sonra tamamen dağıtılmış olacak. O zaman yönetim tamamen merkeziyetsiz bir hale gelecek. O zaman COMP sahipleri oturup demokratik olarak kar dağıtmaya karar verebilirler mi? Neden olmasın? 

İşte bu ileride kar dağıtma ihtimalini sevdi sanki uzun vadeli sadece ekonomik olarak getiriye bakan yatırımcılar. 

Ancak unutmamak lazım - bu aslında iki ucu keskin bir kılıç. COMP sayesinde yönetimi eline geçiren istediğini yapabilir. Kâr dağıtmaya karar verebileceği gibi, yeni token dağıtmaya da karar verebilir. Hepimizin aklı Bitcoin'in 21 milyon ile sınırlı olmasına gidiyor ama orada kanunu kod yazıyor ve bozulması merkeziyetsiz yapının iyice oturmuş olması nedeniyle neredeyse imkansız. Ama COMP için bu kadar kesin konuşmamak gerekiyor.

### Peki kim alıyor bu COMP tokenları? 

Şu anda hızlı yükseliş ile gözleri kamaşan spekülatörler - bunlar kısa vadeli kazanç peşindeler. Bu spekülatörlerin Compound sisteminin yönetimine katılmak konusunda çok büyük bir arzusu olduğunu düşünmek doğru olmaz.

Ama sadece onlar değil. Compound'un gelecekte hangi yöne gitmesi konusunda hassas olan kesimler de var. Kim bunlar? Öncelikle, şimdiye kadar Compound'a yatırım yapmış olan fonlar - zira yaptıkları yatırımın nereye gideceği konusunda kontrolü ellerinden kaçırmak istemeyecekler. 

Sadece Compound'un mevcut yatırımcıları değil COMP'a ilgi duyanlar. İlginç ama Compound sistemi üzerine kurulu girişimlere yatırım yapan girişim sermayeleri de bu COMP'lardan istiyorlar. Zira, yatırım yaptıkları girişimlerin üzerine kurulu olduğu Compound altyapısının istemedikleri yöne doğru gidip kendilerine sorun çıkarması ihtimalinden kaçınmak istiyorlar.

Bunun dışında, çok ilginç bir başka görüş daha var. Biliyorsunuz, dünyanın hemen hemen yerinde, kripto paraların para mı yoksa hisse mi olduğu tartışılıyor. Neden? Vergi yüzünden. Para olarak değerlendirilmeleri durumunda pek çok ülke (örneğin BTC için ABD) vergi uygulamıyor - ancak hisse senedi olursa işler değişiyor, o zaman vergi var. Hisse senedinin teoride en önemli özelliği ne? Sahiplerine temettü yani kâr payı dağıtması. Compound en azından şimdilik böyle olmayacağını söylüyor - ama ileride bu değişebilir. 

Neden şimdi değil de ileride? Birkaç nedeni olabilir. Birincisi, kripto paralar ile ilgili kural ve yorumları değişme ihtimaline karşı şimdiden kendilerine "hisse" damgasının vurulmasını istemiyor olabilirler.  İkincisi, Compound sistemi şu anda yönetim ve işletim olarak ABD'de kurulu bir şirket. İleride bir altyapı haline geçer ve tamamen merkeziyetsiz olarak kripto âleminde yaşar ise Compound'a nasıl ve hangi ülkede vergi uygulayacaksınız?


### Sonuç
İşte gelecekte karşımıza çok çıkacak olan kripto para sanal dünyası ile fiziki dünyanın arasında yaşanacak zihin açıcı sorulardan bir tanesi size. Bir gün gelip fiziki ülkeler yerine Facebook, Google gibi büyük devlerin ülkelerden daha güçlü olacağını düşünenler var. Peki bu bir şekilde gerçek olursa, benzer şekilde BTC, ETH gibi platformlar da kendi içlerinde bağımsız adacıklar olarak bu merkezi yapıların yanında yerlerini alabilirler mi?