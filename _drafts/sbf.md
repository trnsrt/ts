SBF'in DeFi'ye Etkileri
Bu yazımızda geçtiğimiz hafta yaşanan ve FTX'in iflası ile biten olayların merkeziyetsiz finansa olan etkilerinden bahsedeceğiz. 

### Sağır sultanın bile duyduklarını hatırlayalım önce
Öncelikle bir neler olduğunu basında yer aldığı şekilde hatırlayalım. 

Olaylar zinciri, Coindesk'in 2 Kasım tarihinde FTX (borsa) ve Alameda Research (kardeş kuruluşu olan fon) arasındaki girift ilişkiler ve Alameda'nın bilanço büyüklüğünün 14.6 milyar ABD doları ve varlıkların büyük bir kısmının likit olmayan FTX'e ait tokenler olduğunu [yayınladığı haber](https://www.coindesk.com/business/2022/11/02/divisions-in-sam-bankman-frieds-crypto-empire-blur-on-his-trading-titan-alamedas-balance-sheet/) ile başladı. 

Haber bir-iki kişiyi huylandırsa da başlangıçta finans çevrelerinde çok büyük bir yankı getirmedi. Ne de olsa, FTX'in sahibi olan Sam Bankman Fried (SBF), özellikle ABD'de regülatörler ile kolkola olan, başkent DC'de uzun süredir lobi faaliyetleri yürüten ve başkanlık yarışındaki adaylara yaptığı yardımların da etkisiyle adeta otoritelerin himayesinde hareket ediyormuş görünen kıvırcık bir dahi çocuk idi. 

Sonrasında ise asl fırtına, 6 Kasım Pazar akşamı Binance'in sahibi olan [Changpeng Zhao](https://twitter.com/cz_binance) (CZ)'nin ellerinde bulunan FTX borsasının tokeni FTT'leri piyasada satacağı [açıkladığı tweet](https://twitter.com/cz_binance/status/1589283421704290306?s=46&t=nciq9WLi2x2kjZMvOQZ-GQ) ile koptu. Söylentiler çoğaldı ve Pazartesi akşamı, SBF, FTX'in satışı için CZ ile anlaşıldığını [duyurdu](https://twitter.com/sbf_ftx/status/1590012124864348160?s=46&t=nciq9WLi2x2kjZMvOQZ-GQ). Yapılacak olan ön incelemeye (ingilizcede Due-Diligence kısaca DD) tabi olan bu anlaşmadan iki gün sonra Binance finansallara baktıktan sonra FTX'i almaktan [vazgeçtini açıkladı](https://twitter.com/binance/status/1590449161069268992?s=46&t=nciq9WLi2x2kjZMvOQZ-GQ). 10 Kasım Perşembe günü hata yaptığını ve şirketi kurtarmak için yatırımcı aradığı konusunda gelen SBF [tweeti](https://twitter.com/sbf_ftx/status/1590709166515310593?s=46&t=nciq9WLi2x2kjZMvOQZ-GQ) sonrası 11 Kasım'da FTX çatısı altındaki [134 kuruluş](https://twitter.com/sbf_ftx/status/1590709166515310593?s=46&t=nciq9WLi2x2kjZMvOQZ-GQ) iflas istemiyle mahkemeye başvurdu. 

Böylece kripto dünyasının kimine göre ikinci kimine göre üçüncü büyük kriptopara borsasının tam altı günde (Pazar'dan Cuma'ya) gözlerimizin önünde çöküşünü izledik. En son [Ocak ayında 32 milyar ABD Doları üzerinden](https://cryptobriefing.com/ftx-raises-400m-at-32b-valuation/) yatırım alan FTX'in değeri sıfıra indi. Hafta başında 16 milyar ABD Doları serveti olan SBF'inki de [benzer şekilde buhar oldu](https://twitter.com/WatcherGuru/status/1591062761316155393?s=20&t=sB0s2tn4zg_ZP8hXk_c6iw). İnanılmaz değil mi? Meğer hepsi yalanmış, öyle mi? Gelin biraz daha işin içine girelim ve Amerikalıların 'peel the onion' (Türkçesi 'soğanı yavaş yavaş soyup cücüğüne ulaşmak' oluyor ama ben şu yaşıma kadar böyle bir deyiş duymadım) dedikleri işin temeline inmeye çalışalım.

### FTX özelinde sorun nereden çıktı?

Sorunun ne olduğu ile ilgili pek çok söylenti var. Söylenti olmasının temel nedeni, kimsenin şirketin finans durumuna hakim olmaması. Bilinen temel gerçek FTX'in müşteri fonlarını Alameda'ya kullandırmış olması. Peki herkesin gözü önünde bunu nasıl yaptı FTX?

Coindesk hikayesinde bahsedilen konu ile başlayalım: SBF tarafından ilk kurulan şirket olan Alameda esasında bir kripto fonu. SBF, ilk başta değişik ülkelerde(özellikle Japonya'da) Bitcoin fiyatlarının farklı olmasında kaynaklanan arbitraj fırsatlarını değerlendirerek para yapmaya başlıyor. Bu fırsatlar bitince borsalara likidite sağlamak olarak adlandırabileceğimiz piyasa yapıcılık işine soyunuyor. Hemen ardından da FTX borsasını kuruluyor; likidite sağlayıp başkasına kazandırdığı parayı bu sefer kendi cebinde tutmak istiyor herhalde SBF.

Buradan sonrası eğer iddalar doğru ise tam bir yozlaşma hikayesi: FTX kendisine gelen büyük alım emirlerini işlemi gerçekleştirmeden önce Alameda'ya haber veriyor. Alameda da bu sayede emir öncesi ilgili tokeni ucuzdan alıp emir sonrası satarak risksiz kâr elde ediyor (Ingilizcede front-running denen olay). 

Bu hikayenin bir parçası. Öte yandan, Alameda'nın yaptığı işlemler (al-sat ya da uzun vadeli portföy yatırımları) için nakde ihtiyaç var. Nereden bulacak parayı? FTX'de yatan kuzu kuzu yatan müşteri paraları var ya?. İyi ama FTX çok transparan olmakla övünüyor, denetimden geçiyor; öyle parayı 'hop' diye Alameda'ya veremez. Nasıl yapacaklar bunu? İşte burada kadraja FTX'in kendi çıkardığı borsa tokeni olan FTT giriyor. 

FTT temelde borsada işlem yaparken komisyon indirimi sağlayan bir token. Aynı zamanda FTX borsasında işlem görüyor, yani görünürde likit bir piyasaya sahip. Görünmeyen kısım ise, aslında FTT'nin çok küçük bir kısmı işlem görüyor ve fiyatı FTX tarafından kolayca manipüle edilebiliyor. Sistem şöyle işliyor:

En başta, Alameda Research FTX'in çıkardığı FTT'leri çok ucuzdan satın alıyor. Sonrasında FTX, FTT'nin fiyatını borsası üzerinde uçuruyor. Alameda ucuzdan aldığı ve artık fiyatı uçmuş FTT'leri FTX'e teminat olarak gösteriyor ve karşılığında kredi alıyor. Alan memnun, satan memnun, yatırımcılar memnun (FTX kâr ediyor çünkü). Sorun nerede? Bu nereye kadar sürer?

Coindesk haberi sonrası dikkatlerin üzerine çevrildiği bu saadet zincirini patlatabilecek tek bir kişi var. O da CZ. Zira CZ, zamanında FTX kurulurken ona yatırım yapmış sonra 2021 yılında bu yatırımdan oldukça kâr ederek çıkmış. Çıkarken kendisine BUSD ve FTT verilmiş. Elinde geçen hafta itibariyle 500 milyon dolar FTT var. Geçen Pazar akşamı attığı tweet ile bu FTT'leri satacağını açıklaması, zaten çok az likiditesi olan FTT'nin fiyatının çökmesi anlamına geliyor. FTT fiyatının çökmesi, Alameda'nın borçlarına karşı verdiği FTT teminatın erimesi ve açığa düşmesi anlamına geliyor. CZ henüz satış yapmasa da Alameda Pazartesi günü panik halindeki yatırımcıların yaptığı satışları karşılamak ve FTT fiyatını 22 dolarda tutmak için büyük savaş verse de sonunda yenik düşüyor. Sonuç olarak bir tweet koca bir yapının temelindeki taşın çekilmesi ve kağıttan kulenin yıkılmasına neden oluyor. 

### Genel olarak sorunun temeli nerede?
Geçmişi olabildiğince geriye götürmek mümkün ama bugün yaşanan olayların izini bu yıl yaşanan UST/LFG (Luna/Terra) ve arkasından gelen 3AC krizlerine kadar dayandırmak mümkün.

Genel olarak yaşananı, DeFi'nin 2020 yılı ortasından itibaren yarattığı rüzgarı kullanan merkezi yapıların oluşan özgür ortamı dejenere etmesi olarak özetleyebiliriz. DeFi'de neredeyse bir yılda bir milyar dolardan 100 milyara yükselen baş döndürücü gelişme yaşandı. Herkes bu büyümenin nedeninin artan yatırımcı ilgisi olduğunu düşünse de, rüzgarın temel nedeninin merkezi yapıların hesapsız kitapsız kullandığı krediler ile yaptıkları kaldıraçlı işlemler olduğu sonradan anlaşıldı. 

İşler iyi giderken herkesi mutlu eden bu durum, işlerin tersine döndüğü durumda aynı şekilde önce UST'yi, sonrasında başta 3AC olmak üzere, Voyager, Celsius gibi pek çok yapıyı çöküşe sürükledi. Krizin baş mimarları ile çalışan daha pek çok kurum vardı ama başlarını suyun üstünde tuttuğu sürece kimse ne kadar hasar aldığını açıklamadı. Görünen o ki, o arada zarar gören firmalardan biri de FTX ve Alameda oldu. Üstüne üstlük, SBF o dönemde BlockFi ve Voyager gibi zordaki kurumlara yatırım yapmasıyla ön plana çıktı. O zamanlar piyasada 'beyaz şövalye' olarak adlandırılan SBF'in bunu gerçekten bu amaçla mı, yoksa kendi zararlarını gizlemek amacıyla mı yaptığını kimse bilmiyor? Neden?

Buradaki temel sorun, bu merkezi yapıların tamamen birer kara kutu gibi çalışıyor olmaları. DeFi'nin baş döndürücü hızında elde edilen karların ve büyüme hırsının bu merkezi yapılar olduğu kadar bu yapılara yatırım yapan fonların ya da borç veren diğer merkezi yapıların da gözlerini karartmış olduğunu görüyoruz. FTX'in zaman zaman çıktığı yatırım turlarında, yatırımcılara sunduğu raporlarda (denetimsiz birkaç sayfalık notlar) sunulan kâr rakamlarının kimse tarafından sorgulanmadığını görüyoruz. Ya da kimsenin FTX/Alameda arasındaki çarpık ilişkiyi sorgulamadığını. 

"Burası yepyeni bir dünya, burada kurallar farklı" söylemi ile sap ile samanın kasıtlı olarak birbirine karıştırıldığını söylemek mümkün. Burada karıştırılan sap ve saman,  insanlar tarafından yönetilen merkezi yapılara merkeziyetsiz yapılar gibi davranılması. 

Merkeziyetsiz yapıların birer yazılım (akıllı kontrat) olduklarını, sadece blokzincir üzerinde çalışabileceklerini ve bu sayede yaptıkları işlemlerin ve sonuçların şeffaf bir şekilde herkesin denetimine açık olduğunu anlamamız gerekiyor. 

Merkezi ya da yarı-merkezi yapılarda ise bunu söylemek mümkün değil. Zira insan girdiği her alanı 'kirletme' kapasitesine sahip. Peki o zaman ne yapacağız? Bu yapılarda şeffaflığı sağlamak önemli. Nasıl olacak bu? Gelin ona bakalım şimdi de. 

### Bu sorunlardan kurtulmanın yolu ne?
Yaşananlar acı, parası kalanlar için üzücü. Maalesef burada elimiz kolumuz bağlı. Tek konuşabileceğimiz gelecekte bu tip olayların önlenmesi için neler yapılabileceği. 

#### Merkeziyetsiz yapılar
Bütün bu hazin olaydan belki olumlu çıkarabilecek tek sonuç, merkezi ve merkeziyetsiz yapı farkının bir kez daha gözler önüne serilmesi oldu. Merkeziyetsiz yapılar tüm bu süreçten hasarsız bir şekilde çıktılar. 

Gelecek dönemde bu yapılar için sorun olabilecek en önemli konu, merkezi yapıların yaşadıkları güçlüklerden dolayı ellerinde tuttukları tokenleri satma ihtimalleri nedeniyle piyasada yaşanabilecek sallantılar olacak. Zira Alamede ve FTX Ventures'un yatırım yaptığı yüzden fazla girişim olduğundan bahsediliyor. 

Elbette, sorun yaşayan kurumlardan dolayı tüm kripto dünyası imaj kaybına uğradı. Örneğin kısa vadede, geçtiğimiz hafta açıklanan ABD enflasyon verileri sonrası tüm piyasalarda bir coşku yaşanırken, kriptoparalar diğerlerinden negatif olarak ayrıştı. Bu alanda çalışan onlarca girişim ve binlerce insan var. Birkaç kendini bilmezin yüzünden kısa vadede bu insanların zorluk yaşayacak olması çok acı. Yine de, kısa vadeyi atlattıktan sonra önümüzdeki dönemde merkeziyetsiz yapıların önünün bu olay sonrası daha da açıldığını söyleyebiliriz. 

#### Merkezi yapılar
Merkezi yapıların ise, artık yaşanan vahşi batı ortamında kendilerine çeki düzen vermeleri şart oldu. Bunun da birbirine geçmiş iki yöntemi var. Birincisi öz denetim, yani müşteriler adına emanet tutulan paralar. FTX'de yaşananlardan sonra spotların kendisine çevrileceğini bilen CZ'nin müşteri hesapları için rezerv-kanıtı (ingilizcesi proof-of-reserves) yöntemini [vurgulaması](https://twitter.com/cz_binance/status/1590694652088582144?s=20&t=Vs06kjrIdsSG44gzPYWIkA) akıllıca bir hamle. Zaten sonrasında pek çok borsa benzer açıklamalarda [bulundular](https://cointelegraph.com/news/binance-proof-of-reserve-pledge-gains-support-following-ftx-crisis). Bu hamle ile borsalar müşteri paralarını başka yerlere harcanmadıklarını blokzincir üzerinde kanıtlayabiliyorlar. 

Bunun dışında merkezi yapıların blokzincir dışı yükümlülükler ve bunları karşılayacak varlıklar (banka kredisi, diğer kurumlar ile olan blokzincir dışı borç-alacak ilişkileri) için dış denetime tabi olmaları ve denetlenmiş rakamlarını kamuoyuna açıklamaları önemli. 

#### Kanuni ve düzenleyici otoriteler
Tabii gözler bir yandan da kamu otoritelerine çevriliyor. Bu tip borsalarda geniş kitlelerin paraları emanet alındığı için denetleyici kurumlar da devreye girebiliyor. Buradaki temel sıkıntı yeni bir teknoloji olan kripto alanında otoritelerin çok haklı olarak bekle gör politikası izlemeleri ve kanuni altyapıların henüz oluşturmamış olması. (FTX olayında, SBF'in yaptığı lobi ödemelerinin, DC'deki denetleyici kurumlar ile sıkı fıkı olmasının ya da ABD'li bir senatörün iddia ettiği gibi SEC başkanı Gensler ile yakın ilişkilerinin kendisine ne kadar fayda sağladığı - otoriteler tarafından üzerine gidilmemesi gibi - belki önümüzdeki dönemde daha açığa çıkar). 

Burada otoritelerin önündeki en büyük engel, bu dünyayı anlamak ve sektörün büyümesini sekteye uğratmayacak şekilde gerekli düzenlemeleri yapmak. Bunun da aslında çok temel bir prensibi var: **Eğer bir kurum hangi nedenle olursa olsun müşterinin varlığını elinde tutuyor ise, bir finans kurumu gibi mali ve organizasyonel olarak yeterli olduğunu kanıtlamalı ve bu durum otoriteler tarafından denetlenmeli. Bu durumun merkeziyetsiz yapılar için geçerli olmadığını, zira orada kullanıcıların varlıklarını kendi egemenliklerinde tuttuklarını belirtmek gerek.** 

#### Kullanıcılar
Kullanıcılar açısından ise, hep söylediğimiz tekrar edelim. Kripto dünyasının size verdiği en büyük güç, paranıza tam egemen olmanız. Bunu lütfen kullanın. Bu dünyada paranızın güvenliği için kriptopara borsalarına ihtiyacınız yok, onu kendiniz sağlayabilirsiniz. Zahmetli mi, evet bir parça (orada da yeni gelişmeler daha güvenli ve zahmetsiz hale getirecek bu süreci), ama bunu yapmak zorundasınız. Kendi kişisel kripto cüzdanınıza sahip olmak çok önemli. Bunu yapmayacak kadar kendinizi ehil hissetmiyorsanız, üzgünüm ama belki de bu dünyada olmamanız sizin için en hayırlısı olabilir. 

### Sonuç
FTX/Alameda olayından çıkarılacak pek çok ders var. Çok popüler karşılanmayacak olsa da, bu talihsiz olayın uzun vadede merkeziyetsiz sistemlerin gelişmesi için sağlıklı  olacağını düşünüyorum (bu arada ilk seçenek olan Binance'in FTX'i alma senaryosunun çok daha vahim sonuçları olabilirdi). Sektör öz denetimin ne kadar önemli olduğunun bir kez daha farkına vardı. Bundan sonra kurumlar, imaj (dahi çocuk, değişen dönem, hızlı davranma vs vs) yerine eski dünyanın temel kriterlerine (değer önerisi, kârlılık, alınan risk, girilen ilişkiler, denetim) çok daha önem vereceklerdir diye umuyorum. 

Bundan sonra bu olayları yaşamayacak mıyız? Gayet tabii benzerleri ileride de olacak. İşte burada da merkeziyetsiz kurumlar daha ön plana çıkacak. Merkeziyetsiz girişimler içinde de,  zamanla kullanımları arttıkça teknik risklere karşı kurşun geçirmez hale gelen, kullanıcı dostu ve net değer önerisi yaratanlar ön plana çıkacak. 



