Geçtiğimiz yazılarda, önce Avrupa Yatırım Bankası'nın Ethereum üzerinden [bono ihracı](/genel/2021/05/18/finans-piyasalarda-bir-ilk-EIBnin-ethereum-uzerindeki-bono-ihraci.html), sonrasında da Goldman Sachs'ın JPMorgan'ın Ethereum bazlı blockchain ağına dahil olarak [repo piyasası işlemleri](/genel/2021/06/29/goldman-sachs-jpmorgan-ve-ethereumun-ayni-cumlede-nasil-kullanilir.html) yapmasına değinmiştik. 

Anlaşılan kurumsalların blokzincire ilgisi bununla sınırlı kalmayacak. Şimdilerde DeFi alanında da kurumsalların ilgisini gösteren yeni gelişmeler ön plana çıkıyor. Yani, aslında 'DeFi' de kurumsalların bu ilgisine boş değil 😁. Son günlerde çıkan birkaç haberi sıralayalım: 
- Coinbase ve [Compound](https://compound.finance/), kurumsal yatırımcıların DeFi alanında USDC olarak borç verecekleri (bir nevi mevduat yapacakları) yıllık %4 sabit faiz veren bir ürün çıkardıklarını [açıkladılar](https://medium.com/compound-finance/announcing-compound-treasury-for-businesses-institutions-83d4484fb82e). (Ayrı ayrı açıklansa da, Coinbase'in Compound'un yatırımcısı olması nedeniyle bu iki haberin ilişkili olması ihtimali yüksek)
- Compound'un en büyük rakibi olan [Aave](https://aave.com/) ise, kurumsal yatırımcılar için Aave Pro isimli [yeni bir DeFi havuzu kuracağını açıkladı](https://twitter.com/TraderNoah/status/1411719489947906048). 

Aslında kurumsal yatırımcıların DeFi'ye olan ilgisi yeni başlamadı. ABD ve Avrupa'da mevduat faizlerine düşük hatta negatif faiz verildiği bir dönemde, DeFi'nin yüksek getirilerinin kurumsal yatırımcıların ağzını sulandırdığını söylemek yanlış bir gözlem olmaz. Peki bu yüksek getirilerde 'değirmenin suyu nereden geliyor?'. Bu yazımızda, önce bu soruya yanıt arayalım. Bir sonraki yazımızda da, yukarıda bahsettiğimiz iki haber özelinde DeFi'nin nereye gittiğine bakalım. 

### DeFi nasıl yüksek getiri sağlayabiliyor?

DeFi'de son bir yıldır yaşanan yükseliş ile birlikte en sık karşılaştığımız sorulardan biri, "Nasıl oluyor da, klasik piyasalarda bu kadar düşük faiz oranları varken, DeFi'nin getirileri bu kadar yüksek olabiliyor?" sorusu oluyor. Bunun birkaç nedenini olduğunu söyleyebiliriz. 

Öncelikle, DeFi da diğer piyasalar gibi arz ve talep üzerine iş yapıyor. Yani, birisi borç vermeye (ya da mevduat yapmaya) yüksek faiz alıyor ise, bir başkası da bundan daha yüksek bir oranda faiz ödeyerek borç almayı kabul ediyor. Neden? 

En önemli nedeni, genel olarak DeFi piyasasında yaşanan hızlı yükseliş rüzgarını yakalayabilmek için spekülatif işlem yapmaya soyunanlar. Bu kişiler, gerçekleştirdikleri spekülatif kripto alım-satım işlemleri ile neredeyse günlük çift haneli getiriler kazanmaya başlayınca, aldıkları borç için ödedikleri yüksek faiz için hiç de şikayetçi olmadılar.

Bir diğer neden, borç alma-verme protokollerinin, özellikle likidite kazanmak (bu onların için can suyu demek) ve ürünlerinin kullanımını teşvik etmek amacıyla, ilk faaliyete geçtiklerinde dağıttıkları yönetim tokenleri. Mevduat yapma ya da kredi kullanma karşılığı kazanılan bu tokenler, borsalarda hemen işlem görebildiler (herhangi bir süre elde tutma zorunluluğu olmadan). Bu sayede, örneğin, kredi kullanan kullanıcılar, ödedikleri kredi faizinin kat be kat üzerinde getiriler sağlayabildiler. Bunu bir nevi, girişim sermayelerinin (İngilizce'de 'Venture Capital') girişimlere erken yatırım yapma karşılığı yüksek getiri kazanma stratejisine benzetebilirsiniz. DeFi protokollerinin geniş kesimlere yayılmasına yardımcı olan erken kullanıcılar, bu strateji sayesinde ciddi getiriler elde ettiler. 

| ![growth](/assets/growth-4822683_800.jpg)|
|:--:| 
|*Image by [Tumisu](https://pixabay.com/users/tumisu-148124/) from [Pixabay](https://pixabay.com/)*|

Yukarıda bahsettiklerimiz, 2020 yılının Haziran ayından, 2021 yılının bahar aylarına kadar yaşanan bir süreç. Aslında bakarsanız bir nevi bireysel yatırımcının DeFi ile yaşadığı 'balayı'. Her güzel 'şey' gibi bunun da bir sonu var tabii. 

Öncelikle, bu tokenler sonsuza kadar dağıtılmıyor, bir noktada bitiyor. Öte yandan, dağıtılan token rakamı da genelde sabit ve yapılan işlem hacmine bölünerek kullanıcılara veriliyor. Bu alana kayan para miktarı arttıkça, dağıtılan bu tokenlerden alınan pay da oransal olarak azaldı. Bir de genel olarak Bitcoin başta olmak üzere kriptoparaların değerlerinde yaşanan azalma, tokenlerden kazanılan getirilerin de düşmesine neden oldu. İşte bunlardan ötürü, bu alandaki faizlerde son zamanlarda bir düşüş görülmeye başlandı. 

| ![compound_rates](/assets/compound_borrowing_rates_800_v2.png)|
|:--:| 
| *Kaynak: [TheBlock](https://www.theblockcrypto.com/data/decentralized-finance/cryptocurrency-lending)*|

Yine de DeFi faizlerinin hâlâ mevcut klasik finans mevduat faizlerinden daha yüksek olduğunu belirtelim. 

### Peki ne olacak? DeFi rüzgarı bitti mi?

Aslına bakarsanız yaşananlar önceden kestirilebilen bir sürecin parçaları. Aşırı sayılabilecek bu faizlerin bir noktada azalacağı biliniyordu. İlk başlangıçta kimsenin tanımadığı ve kullanmadığı bu ürünler yüksek riskli olarak algılandığından dolayı ayağa kalkmaları için yüksek getiri vermeleri gerekiyordu. Şimdilerde ise, DeFi protokollerinin, özellikle eski olanlarının rüştlerini yavaş yavaş ispat ettiğini söyleyebiliriz. Bundan sonrasında ne olacağına gelince, iki temel beklenti olabilir. 

Bunlardan birincisi, kripto dünyasında yaşanacak yeni bir yükseliş dalgası, otomatik olarak spekülatörlerin piyasaya dönmesine neden olacak. Yükselen token değerlerini fırsat bilen kimi yatırımcılar, stabil paralar ile borçlanıp spekülatif kriptoparalara yatırım yapacaklar. Bu da faizlerin artmasına neden olacak (ne de olsa, sistem arz ve talebe göre işliyor). 

İkincisi ise, kurumsal yatırımcılardan gelecek olan yeni bir talep dalgası. İşte en başta bahsettiğimiz iki örnek bunun bir göstergesi aslında; DeFi protokolleri, şimdi bu yeni talebe kendilerini hazırlamaya çalışıyorlar. 

Bir sonraki yazıda, DeFi'nin kurumsallar ile buluşmasının akıllarda yarattığı sorulara değineceğiz. 

---

# YAZI II

Geçtiğimiz yazıda, DeFi'nin kurumsal yatırımcılar ile buluşması adına yaşanan iki gelişmeden bahsetmiştik. Bu iki gelişmeyi kısaca hatırlarsak, 

- Coinbase ve [Compound](https://compound.finance/), kurumsal yatırımcıların DeFi alanında USDC olarak borç verecekleri (bir nevi mevduat yapacakları) yıllık %4 sabit faiz veren bir ürün çıkardığını [açıkladılar](https://medium.com/compound-finance/announcing-compound-treasury-for-businesses-institutions-83d4484fb82e). (Ayrı ayrı açıklansa da, Coinbase'in Compound'un yatırımcısı olması nedeniyle bu iki haberin ilişkili olması ihtimali yüksek)
- Compound'un en büyük rakibi olan [Aave](https://aave.com/) ise, kurumsal yatırımcılar için Aave Pro isimli [yeni bir DeFi havuzu kuracağını açıkladı](https://twitter.com/TraderNoah/status/1411719489947906048). 

### DeFi kurumsallar ile nasıl buluşacak?

Öncelikle kısa kısa Compound ve AavePro ürünlerine bakalım. Compound, [yaptığı bir açıklama](https://medium.com/compound-finance/announcing-compound-treasury-for-businesses-institutions-83d4484fb82e) ile 'Compound Treasury' adını verdiği ürününü tanıttı. Detaylar kısaca şöyle: 

- Ana işi kripto olmayan işyerleri, Compound Treasury hesabına ABD Doları yollayıp, sonrasında USDC üzerinden yıllık %4 sabit faiz kazanabilecekler.
- Minimum konacak para miktarının düşük, maksimum tavanın olmadığı, herhangi bir vade içermeyen, para yatırma ve çekmenin 24 saat içinde gerçekleşeceği bir sistem.
- Müşteriler, Fireblocks üzerinden 'müşterini tanı' (İngilizce'de Know-Your-Customer 'KYC') prosedürlerine tabi olacaklar; anahtar yönetimi, kriptopara satın alımı gibi kompleks işlemler ile uğraşmayacakla; istediklerinde ya da aylık olarak denetlenmiş raporlara ulaşabilecekler.

Aave ise [bir mektup yayınlayarak](https://twitter.com/TraderNoah/status/1411719489947906048) Temmuz ayı içinde AavePro hizmetini lanse edeceğini açıkladı. Ürünün temel özellikleri şu şekilde:
- Fireblocks tarafından KYC'den geçirilerek temize çıkan işyerleri (İngilizce'de 'Whitelisting'), Aave'nin onlar için yarattığı 'özel' havuzlara ulaşabilecekler
- Fireblocks aynı zamanda bu müşterilere itibari paradan kriptoparaya geçiş, saklama, anahtar yönetimi gibi kriptoya atlama (İngilizce'de 'on-boarding') hizmetleri ile birlikte kara para aklama (İngilizce'de Anti Money Laundering 'AML') prosedürlerine uyum hizmeti de verecek
- İlk aşamada, BTC, ETH, USDC ve Aave olmak üzere dört temel ürün sunacaklar. (Bu dört kriptoparanın yatırımcıların en çok talep ettiği ürünler olduğunu belirtmişler. İlk üçü için doğru, sonuncuyu da 'arada kaynar' diye düşünüp sona eklemişler herhalde 😉)
- AavePro'nun yönetimi merkeziyetsiz olarak Aave token sahipleri tarafından gerçekleştirilecek. 

Gördüğünüz gibi, her iki ürün de aslında birbirlerine çok benziyorlar. Detayları tam olarak bilemesek de, her iki kurum da Fireblocks ile çalışıyor. Fireblocks özünde saklama ve kriptoya geçiş (on-boarding) hizmeti veren bir 'aracı'. Özellikle, bu alana yeni girmek isteyen kurumsal yatırımcıları, hem karmaşık kripto yönetim işlerinden kurtaran hem de regülasyonlar ile uyumlu işlem yapmasına yardımcı olan bir hizmet sağlayıcı.  

Zaman içinde konunun detayları da ortaya çıkacak mutlaka. Şimdiden aklımıza takılan soruları da teker teker şuraya bırakalım: 

- AavePro'nun kurumsal yatırımcılara 'özel bir havuz' kuruyor olması ilginç. Bu havuzun diğer havuzlar ile bir bağlantısı olacak mı? Yoksa bireysel yatırımcılar KYC'nin olmadığı halk plajında deve güreşi yaparken, kurumsallar 'özel kapalı havuzda' kokteyllerini mi yudumluyor olacaklar?
- Bu ürün, merkeziyetsiz, isteyen herkesin katılabildiği (İngilizce'de 'permissionless') DeFi ürünlerinden sayılabilir mi? Yoksa, 'hafta sonundan kalan etlerin sonraki günlerde sosa batırılarak servis edildiği' lokantalarda olduğu gibi, merkezi bir ürün 'ama yönetim merkeziyetsiz olacak' sosuyla piyasaya merkeziyetsiz olarak mı lanse edilecek?
- Kurumların bireylere göre daha fazla kaynağı olduğu düşünüldüğünde acaba DeFi, bu potansiyeli değerlendirmek adına, eski 'asi' yapısından uzaklaşıp, klasik finansın bir türevi haline mi gelecek? Acaba kanuni otoriteler, DeFi protokollerine 'kurumlara verdiğiniz bu hizmet ve kısıtlamaları gelin şimdi bireylere de aynı şekilde uygulayın' şeklinde bir baskı uygulayacaklar mı?

### Yorumlar

DeFi, klasik finansın eski, sınırlayıcı ve bürokratik yapısını aşabilmek için en temelden farklı bir şekilde yapılanmıştı. Bu yapılanma sonucunda, klasik finans ve DeFi olarak iki apayrı dünya oluşmuştu. Şimdi bu iki dünyanın yavaş yavaş yakınlaşmaya başladığını görüyoruz.  Compound Treasury ve AavePro ürünleri de bu iki dünyanın bir karışımı 'hibrit' bir ürün. Başlangıçta hep 'klasik dünyanın oyuncuları DeFi ürünleri sunabilecek mi?' diye sorgulardık, ancak görünen o ki DeFi oyuncuları çevik yapılarını kullanarak daha önce davranıp klasik tarafa yanaşmaya başladılar. 

Yakınlaşmanın temel nedeni, müşterilerin farklı ihtiyaçlarını karşılama arzusu. Bireylerin ve kurumların ihtiyaç, arzu ve hareket alanları kısıtlı. 

Şahsen, bu iki ürünü, DeFi'nin geniş kesimlere yaygınlaşması açısından olumlu bir adım olarak görüyorum. Özellikle yukarıdaki sorulardan sonuncusu olan 'DeFi, başlangıç ideallerinden uzaklaşıyor mu?' kaygısının ise yersiz olduğuna inanıyorum.  İstek ve ihtiyaç oldukça DeFi ürünleri bu ihtiyaca cevap verecek. Eğer bireyler daha özgür yapılar istiyorlarsa, DeFi protokolleri onlara bu hizmeti sunacak. Kanuni baskılar olursa? O zaman, DAO benzeri merkeziyetsiz yönetim ile herhangi bir coğrafi sınırlamaya tabi olmayan, gerekirse isimsiz kurucular ile ortaya çıkacak (ki zaten var bunlardan) yapılar, Aave ile Compound'un yerini alacak. Bunu yapmak o kadar basit ki. DeFi'nin gücü de buradan geliyor zaten.  
