DeFi projeler adı üzerinde Merkeziyetsiz Finans sistemleri. Blokzincir teknolojisinin de kişisel olarak devrim niteliğinde olduğunu düşündüğüm en heyecan verici tarafı merkeziyetsiz bir şekilde yönetiliyor olmaları. Her ne kadar geniş kitleler spekülatif yanını konuşsa da.. 

Ancak merkeziyetsiz yönetim o kadar da kolay değil. Hatta nasıl yapılır, nasıl yönetilir tam bir fikir birliği de yok. 

Bu hafta gelin hep birlikte merkeziyetsiz yönetim konusunda enteresan bir deneysel fikir olan Aragon Project'i inceleyelim. Ama öncelikle [DAO (Decentralized Autonomous Organization)](https://en.wikipedia.org/wiki/Decentralized_autonomous_organization) yani Merkeziyetsiz Otonom Organizasyonlar ne demek ona bakalım: 

### DAO ne demek?
DAO, dijital dünyada kurulu, kanunları kodlar tarafından yazılmış, hissedarları tarafından kontrol edilen yapılar demek. Fiziki dünyada herhangi bir karşılıkları olmadığı için herhangi bir devletin denetimi altında sayılmıyorlar. Hukuki yapıları da o anlamda çok net olarak belirlenmiş değil. DAO'lar yaptıkları işlemlerin güvenilir olması için elbette Blokzincir altyapılarını kullanıyorlar. 

DAO'ların ilk duyulması o kadar da istendiği gibi olmadı. Zira, Ethereum üzerine kurulu ilk yapı The DAO, 2016 yılında 150 milyon ABD Doları para topladıktan sonra bir grup tarafından hacklendi ve 50 milyon ABD Doları karşılığı Ethereum içinden çalındı. Ethereum içinde derin tartışmalar sonucu, zincir içinde bir çatallama (hard fork) yapılarak bu 50 milyon ABD Doları geri çevrildi. Parasını geri alanlar için güzel ancak Blokzincirin güvenirliği (geri çevrilemez) anlamında Ethereum tarihine pek de hoş görünmeyen bir kara sayfa yazılmış oldu. 

O zamandan sonra bir süre PR anlamında sesi çıkmayan DAO'lar yeni DeFi projelerle birlikte tekrar spotların altına gelmeye başladılar. 

### Nedir Aragon?
Efendim, Aragon özünde merkeziyetsiz olarak yönetilmek isteyen kişilere bu tip bir yönetim için gerekli şartları sağlayan bir platform. Tabii ki dijital dünyada.. 

Fiziksel dünyadan bir örnek olarak kooperatifleri düşünebilirsiniz. Kişilerin bir proje amaçlı olarak bir araya geldikleri ve proje bitiminde lağvettikleri birlikler gibi. 

"Ne gerek var?"" diye sorabilirsiniz. Gereğin nedeni şu: Dijital dünyada olsanız, kişilerin oluşturduğu toplulukları yönetmek için kurallara ihtiyacınız var. Sorunlar çıktığında bunları çözmek için mekanizmalara da benzer şekilde ihtiyaç duyuyorsunuz. Ancak katılımcıların hepsinin bunları bilmesi imkanı yok, hatta gerek de yok. 

İşte Aragon, bu anlamda bir araya gelen gruplara kendi yönetimleri için daha önce denenmiş hazır şablonlar sunuyor. Kullanıcı dostu, Akıllı Kontratlar ile çalışan ve kişilerin ihtiyaçlarına göre şekillendirdikleri platformlar. Dijital dünyanın fiziksel dünyaya göre avantajı işlerinizi daha hızlı, basit, zahmetsiz ve ucuza çözmeniz. Aragon da bu platformları aylık 10-20 ABD Doları'na kullanabileceğiniz bir hizmet sunuyor. 

Bir nevi, zamanında herkes kendi web projesi için yazılımcı ile çalışırken sonrasında Wordpress'in ortaya çıkıp blog yazmayı ya da web sitesi yönetmeyi çocuk oyuncağı haline getirmesi gibi.

### Nasıl çalışıyor?

Aragon üzerine kurulu olan DAO'ların üç temel özelliği var. Üyelik ve oylama hakkı için bir token, grubun sahip olduğu haklar için bir cüzdan, her tür oylama sonucu oluşan kararları ve işlemleri takip etmek için bir blokzincir. 

İşte bu üç temel özelliği ihtiyacınıza göre şekillendirerek gruplar kurabilir, projeler ortaya çıkarabilirsiniz. Nisan 2020'ye kadar bu şekilde [Aragon üzerinde kurulu 1,292 DAO ](https://poweredby.aragon.org/) içinde 5,700 üye yaklaşık 19 Milyon ABD Dolarına eş dijital varlığı cüzdanlarında tutuyorlar. 

Tabii projeleri kurmak nispeten kolay. Asıl büyük sorunlar üyeler arasında anlaşmazlıklar çıktığında oluyor. Fiziksel dünyada sorunlar çözülmez ise mahkemeye gidiyorsunuz. Burada? Aragon'un bu tip sorunlar için de ilginç bir çözümü var. 

Malum kanunlar mühendisler tarafından kod yolu ile sisteme konuyor. Ancak her tür konuyu koda çevirmek mümkün olmayabiliyor. O zaman Aragon, katılımcılara opsiyonel bir Subjektif Akıllı Kontrat sunuyor. Katılımcılar baştan böyle bir kontratı kabul etmeleri durumunda bir miktar kripto parayı sisteme teminat olarak kilitliyorlar. Sonrasında, bir anlaşmazlık olduğunda ya konuyu kendi aralarında hallediyor ya da "sanal mahkeme"ye gidebiliyorlar. Yalnız sanal mahkemeye gider ve kaybederler ise teminatları yanıyor. 

Sanal mahkeme nasıl çalışıyor? Kimler var? Güvenilir mi? Sanal mahkeme yargıç olmak isteyen ve bunun için Aragon Network Juror (ANJ) tokenı teminat veren kişiler arasından rastgele bir şekilde seçiliyor. Önlerine gelen vakayı inceliyor ve oyluyorlar. Çoğunluğun verdiği karar kazanıyor. Yalnız burada da ilginç bir durum var - eğer çoğunluk tarafında değilseniz teminat verdiğiniz para yanıyor. İlginç ve riskli bir sistem. 

Gerek sistemin nasıl çalıştığı gerekse yargı sisteminin detaylarını Aragon yatırımcılarından Joel Monegro'nun [şu yazısından](https://www.placeholder.vc/blog/2020/5/7/aragon-daos) inceleyebilirsiniz. 

### Sonuç

Decentralized Autonomus Organzation yani DAO'lar DeFi yani Merkeziyetsiz Finans alanına ilgi duyanların yakından anlamaları gereken yapılar. Zira fiziki dünyada hepimizin alıştığı anonim şirket, limited şirket gibi yapılar devletin koyduğu kanunlara tabi, devletler tarafından kontrol edilen ve hissedar ya da çalışan olan kişilik haklarının bir nevi korunduğu yapılar. Dijital dünyada ise devlet kontrolünün olmadığı bir ortamda bu tip yapılar katılımcılar için pratiklik yanında sorumluluk da getiriyor. Aragon benzeri projeler bu anlamda bize bu tip yapıların nasıl işleyebileceği konusunda farklı alternatifler sunacak, bir nevi yol gösterecek. Hep söylediğimiz gibi son on yıldır dijital dünyada hepimizin gözleri önünde bir devrim yaşanıyor - gelecek bu anlamda çok heyecanlı olacak. 


