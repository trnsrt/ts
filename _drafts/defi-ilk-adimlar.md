DeFi yani merkeziyetsiz finans dünyasına ilk giriş basit değil. Zor ve zahmetli. Komisyonlar yüksek, kullanıcı arayüzlerinin hâlâ gelişmeye ihtiyacı var.  Bütün bunların temel nedeni, DeFi dünyasının henüz emeklemeye başlamasının üzerinden daha bir yıl bile geçmemiş olması. 

Bunlar DeFi dünyasının dezavantajları. Ancak uzun vadede kendisine üstünlük sağlayacak iki temel avantajı var DeFi'nin. 

- Birincisi, kişi ayırdetmeden, herkesin istediği anda girip çıkabileceği kolaylıkta bir sistem olması. 
- İkincisi ise, içindeki her tür ürün ve platformun birbiri ile değişken bir biçimde kullanılabilmesi.  

Gelin DeFi'ye uzun vadede avantaj sağlayacak bu özelliklere sırayla bakalım hep birlikte: 

### Klasik dünyanın kısıtları

DeFi dünyasının, aslına bakarsanız tüm kripto dünyasının, en kritik özelliklerinden biri gücü kullanıcıya vermesi. Bu ne demek? Kullanıcıların yani bireylerin, dijital varlıklara "tam anlamıyla sahip olması" demek. Yani? Klasik dünyada, iş görebilmek için varlıklarını aracılara emanet etmek zorunda kalan bireylerin, bu aracıların onlara getirdiği kısıtlamalardan tamamen kurtulmaları demek. 

Nedir bu kısıtlamalar? Örneğin, varlığınızı emanet ettiğiniz ya da işlem yapmak istediğiniz klasik finans alanındaki bir kurumun, sizi önce bir finansal yeterlilikten geçirmesi. Belki bu satırları okuyan bizleri çok etkilemiyor olsa da, realite olarak birçok kişiyi müşteri olarak kabul etmemesi. Ya da işleminizi gerçekleştirmek için sabah 9'dan akşam 5'e kadar izin vermesi. Bir başka örnek olarak, varlığınızı başka bir kuruma geçirmek istediğinizde, o başka kurumun sizi kabul etmesi için onlarca sayfa doküman imzalamak zorunda olmanız. Kısacası, size hizmet veren kurumun, bu hizmet karşılığı sizi adeta esir alması... 

### Kriptoya geçince ne oluyor?
Kullanıcılar, kripto dünyasına geçtiklerinde, şimdilik bu kısıtların ancak bir kısmından kurtuluyorlar. 

İlk giriş aşaması aslında klasik dünyaya oldukça benziyor. Herhangi bir kripto para alımı için bir kripto para borsası kullanıldığında, kişi yine belli bürokratik süreçlerden geçmek zorunda. Rekabetin de etkisi ile borsalar bu süreci kolaylaştırmak için ellerinden geleni yapsalar da, henüz ilk kripto parasını alırken "çok basit bir süreçti" diyene rastlamadım açıkçası. 

Bu ilk aşamayı geçip, bir süre alım satım yapan bireyler, yavaş yavaş kripto dünyasının kendilerine verdiği gücü keşfetmeye başlıyor. Bahsettiğim güçlerden ilki, borsada tuttukları kripto parayı kendilerine ait elektronik cüzdanlara çekebilmek. Bu ilk adım önemli - gelin bu yazıda biraz daha açalım bu konuyu.  

### Cüzdanlar neden önemli?
Cüzdanların en kritik noktası içindeki varlığın tek sahibinin sadece ve sadece cüzdan sahibi son kullanıcı olması. Bu neden önemli?

DeFi dünyasındaki hemen hemen tüm ürünler, size yardım eden araçlar özünde. Bu, aslında bu dünyanın klasik dünyadan en büyük farkı. Zira, klasik dünyadaki aracılar, sizin adınıza işlem yapabilmek için sizin varlığınızı emanet alırlar. 

Diyelim paranızı yatırımda kullanmak ve faiz mi almak istiyorsunuz? Parayı, bankaya emanet vermek zorundasınız. Halbuki DeFi dünyasını, bir nevi evde kasada sakladığınız paranıza bir yandan faiz almak olarak düşünebilirsiniz. 

DeFi dünyasının ürünleri için önemli olan, kullanıcının bu ürünleri geçici olarak kullanmasına izin vermesi - onda da paranın sahipliği hep kullanıcıda kalır. İstediği zaman ürüne sahip olur, istediği zaman da o üründen çıkar. Bütün bunları ise sahip olduğu elektronik cüzdan sayesinde yapar. 

İşte bu nedenle, elektronik cüzdan kullanıcı için çok önemli. Bu dünyada gücü elinde tutabilmek için kritik. Ve bu dünyaya atılan ilk adım.

### Arkası Yarın
Bir sonraki yazımızda, cüzdanların çalışma prensiplerine bakalım ki, içimiz rahat etsin bunları kullanırken. Sonra ne tip cüzdanlar var, onlara göz atarız.
