Blockchain (ya da artık yaygınlaşmaya başlayan Türkçe çevirisi ile Blokzincir) bağımsız, birbirinden uzak binlerce noktanın, ortak hareket edebilmesi ile ortaya çıkan teknoloji. Bu da dijital dünyada ilişki kurabilmek için ihtiyaç duyduğumuz aracılara olan ihtiyacı ortadan kaldırıyor. 

Henüz canlı örneğini gündelik hayatımızda yalnızca kripto paralarla görüyoruz. Kaldı ki kripto paralar bile ileride sağlayacakları faydalara bugünden ad koymaya çalıştığımız spekülatif yatırım araçları olmanın çok da ötesine geçebilmiş değil. Burada hemen Bitcoin'inin son on yılda değer saklama konusunda tabiri caiz ise kaya gibi ayakta duruşu ile bir istisna olduğunu da belirtelim. 

Ancak şu ana kadar gördüklerimiz kişisel fikrimce buzdağının görünen kısmı. Suyun altında henüz sessizce bekleyen çok büyük bir kitle var. 

Ve bu kütlenin yavaş yavaş su yüzüne çıkıp kendini göstermeye başlayan parçalarından ilk seçebildiklerimiz finans alanında. Özellikle merkeziyetsiz finans dediğimiz hareketin içinde. 

Gelin önce merkeziyetsiz finans nedir, neden önemli ona bakalım. Sonraki yazılarımızda bu harketin önemli aktörlerini, neleri potansiyel olarak değiştirebileceklerini göz atarız.

### Merkeziyetsiz Finans ne demek?
Merkeziyetsiz Finans özünde günümüzdeki finans sisteminde yaşanan sıkıntıların nedeni olarak bu alandaki aktörlerinin yapıları olduğunu düşünen ve buna karşı kökten farklı yeni yapılar ortaya koymaya aday bir hareket. 

#### Nedir finans sisteminin sıkıntıları? 

Öncelikle yavaş bir sektör. Neden? Çünkü sektörün oyuncuları zaman içinde o kadar büyüdüler ki hantallaştılar. Organizasyon ve karar mekanizmaları olarak. Sonra, teknolojileri bundan 30-40 yıl önce kurulmuş, günümüz ihtiyaçlarına cevap vermekten uzak eski mimari yapılar. Her bir firma eskinin rekabet anlayışı ile kendi sistemini kurmuş ve dışarıya sıkı sıkıya kapatmış. Hiçbir oyuncunun sistemi diğerininki ile konuşmuyor. Standartlaşma olabildiğince az. 

Tabii yavaşlığın bir başka nedeni de, genelde coğrafi kısıntılar ile birlikte bulundukları lokasyondaki mevzuatlar ve denetimler. Yapılan her bir yenilik için onlarca görüş ve onay alınması. 

Sonra artık yavaş yavaş doyuma ulaşıyor sektör. Bireysel müşterileri düşünün. Kredibilitesi olanların her birinin cebinde bir düzine kart var, kullandıkları birkaç tane banka hesabı. Keza kurumsal yapılar için de aynısı geçerli. Finans ürünleri emtia haline dönmüş durumda - kim ne kadar ucuza verirse oraya kayıyor müşteriler. 

Peki ucuza hizmet sunabiliyorlar mı? Mevcut geniş genel merkezleri, o merkezlerdeki müdürlerin arabaları, şoförleri derken masraflar arşa çıkmış durumda. Birinin bunları ödemesi gerek, tabii bir yandan da hissedarlar kâr beklentisi içinde - onu da unutmamalı. 

Finans sistemi tabii ki bu sıkıntıların farkında. Kendilerini geliştirmek için ciddi bir efor sarfediyorlar son yıllarda. Özellikle Fintech dediğimiz sistemin oyuncularını yeni teknolojilere adapte etme anlamında ortaya çıkan pek çok kurum içi ve dışı girişim söz konusu. 

#### Ya müşteriler?

Yukarıda yazdığımız genelde sistemin mevcut aktörlerinin sıkıntıları. Peki ya bireyler? Onlar memnun mu verilen hizmetten?

Özellikle Fintech alanındaki teknolojik girişimlerin finans kurumlarının dijitalleşmesi yönündeki olumlu etkilerin hizmet kalitesine de yansıdığını söylemek yanlış olmaz. Ancak, insan hep daha iyisini isteyen ve bekleyen bir varlık. Neden daha hızlı hizmet almayayım, neden daha ucuza olmasın hem de bu hizmet?

Bir başka problem: Her bir finans kurumu ile çalışmaya başlarken onlarca bilgi ve belge vermek zorundayım. Hadi hesap açarken nispeten kolay - ayağınıza kadar geliyorlar. Ya hesap kapatmaya çalışırken yaşadığınız çile? Sonra başka bir kuruma git, aynı bilgileri tekrar ver. 

Öte yandan, bizden aldıkları, sonra kampanya benzeri oltalar ile istemli istemsiz izinlerle kopardıkları ve pazarlamacılara sundukları kişisel bilgilerimiz?  

Keza [sistemlerin hack edilmesi ve kredi kartı bilgilerinin çalınması](https://www.bbc.com/turkce/haberler-turkiye-50746265) da artık olağan karşılamaya başladığımız modern çağ problemleri arasında. 

Bunlar mevcut kitle. Öte yandan hepimizin rahat yaşamları ardında göz ardı ettiğimiz çok büyük bir kesim daha var. Dünya Bankası tarafından 1.7 milyar kişi olduğu [tahmin edilen](https://www.worldbank.org/en/news/press-release/2018/04/19/financial-inclusion-on-the-rise-but-gaps-remain-global-findex-database-shows) finans sistemine erişimi olmayan kesim. Ya onlar ne olacak?

#### Merkeziyetsiz Finans ne yapacak bunlara?
İşte Merkeziyetsiz Finans denen hareket, mevcut finans aktörlerden bambaşka bir oyun planı ile ortaya çıkıyor. Amaç dijital dünyada gerçekleşen finans işlemlerinde aracıların verdiği hizmeti dağıtık yapılara kaydırmak. 
Nasıl sağlanacak bu? Öncelikle güveni sağlamak adına merkezi olmayan dağıtık yönetim esasına göre kurulacaklar. Böylelikle güven ve sistemin korunması Blokzincir sayesinde gerçekleşecek. Keza sistemin yönetimi de aynı şekilde demoktratik bir biçimde Blokzincir üzerinden olacak. Bunun yanında kurulan sistemler birbirleri ile konuşabilir olacaklar. 

Neden bunları yapıyorlar? Amaç, bu sayede gücü olabildiğince bireye vermek. 

Nedir bu güç? Finansal hizmet aldığı ya da varlığını emanet ettiği yapılarda merkezi bir yönetimin keyfi kararlarından etkilenmemek. Kişisel bilgilerinin yönetiminde bütün kontrolün kendinde tutmak. Şifreleme ve anahtarlar aracılığıyla bu bilgilerin kendisini değil sadece geçerliliğini bu kurumlar ile paylaşmak.  İstediği zaman varlığını bir yapıdan diğerine rahatça geçirebilmek - bunu yaparken gerekli bilgilerin istediği kadarını vermek. Bilginin kontrolü elinde olduğu için ayrıldığı kurumun bu bilgilere erişimini anında kesmek. 

### Arkası yarın
Uzun bir girizgâh yaptık. Bir sonraki yazıda merkeziyetsiz finansın hangi alanlarda nasıl işler yapacağına bakacağız hep birlikte.. 
 
