# Yazı 1: Stabil para dünyası ve Ethena - nedir?

Bu yazımızda stabil para dünyasında son duruma bir göz attıktan sonra mahalleye yeni gelen çocuk Ethena ve parası olan USDe'den bahsedeceğiz. Bir sonraki yazımızda ise Ethena'nın nasıl bir potansiyel taşıdığına ve olası risklerine değineceğiz. 

Stabil paralar, kripto dünyası içinde en çok kullanım alanı bulan ürün oldu. Teknoloji alanındaki girişimlerin hep arayıp durduğu ürün/pazar uyumunu (ingilizcesi 'product market fit') belki de şu ana kadar en net şekilde yakalayan stabil paralar, her ne kadar geçtiğimiz yıl bir parça düşüş yaşamış olsalar da, bu yıl içinde tekrar yükselişe geçerek 2022 yılı zirvelerini yakaladılar. 

Stabil para deyince ne anlamamız gerektiğini artık üç aşağı beş yukarı herkes biliyor: Değeri itibari bir para birimine bağlı olan paralar bunlar. Pazarın neredeyse tamamına yakını ise ABD Doları'na bağlı stabil paralardan oluşmakta. Dolayısıyla, hani bir zamanlar "kriptoparalar ABD Dolarının hegemonyasına son verecek" deniyordu ya - işte onun artık gerçekleşmeyeceğinin ilanı oldu stabil paralar. 

Örneğin, kriptoparaların en önde geleni olan Bitcoin'i ilk çıkaran Satoshi onun kişiden kişiye ödemelerde kullanılacak bir araç olmasını düşlemişti. Bu hedef henüz gerçekleşmedi ama özellikle kriptonun ilk zamanlarında, kripto alım-satım platformlarında yapılan işlemlerde işlem çifti olarak hep BTC kullanılırdı. Yani bir kriptopara satın alacaksanız, işlem yapmak istediğiniz tahta genelde BTC üzerinden dönerdi. BTC verip o kriptoparayı satın alabilirdiniz. Ne var ki, zamanla BTC işlem çiftlerinin giderek azaldığını ve yerini başta USDT (yani Tether) olmak üzere stabil paraların bıraktığını gördük. Dolayısıyla şu anda Bitcoin'in elinde değer önerisi olarak sadece ve sadece değer saklama aracı (ingilizcesi store-of-value) özelliği kaldı. 

Neyse, stabil paralara geri dönecek olursak, bu alanda liderliği açık ara USDT (Tether ve USDC'nin aldığını görüyoruz). Bu iki stabil paranın ortak özellikleri, merkezi yapılar tarafından çıkarılmış olmaları ve arkasında (en azından teorik olarak) basıldığı miktar kadar itibari paranın banka hesaplarında tutuluyor olması. 

| ![stabil_para-pazari](/assets/stabil-para-pazar-paylari.png)|
|:--:| 
| *Dolara çıpalanmış stabil paraların pazar payları. Kaynak: [TheBlock](https://www.theblock.co/data/stablecoins/usd-pegged)*|

Bu özellik, kullanıcıya bir gün parasını geri almak istediğinde bire bir değerden geri alabileceği konusunda belli bir güvence veriyor olsa da hâlâ bazı sıkıntılar var. Örneğin, bu paraların gerçekten arkasında o kadar para var mı, çıkardıkları raporların doğru olduğuna güvenmek zorundasınız. Sonra, USDC'nin geçtiğimiz yıl Mart ayında yaşadığı gibi, paranın tutulduğu bankanın batma riski var. Dolayısıyla bu alanda şeffaflık konusunda sorunlar ve potansiyel riskler halen mevcut. 

Öte yandan kullanıcılar için bu stabil paraların, kriptonun vaat ettiği 'dijital dünyada varlıklar üzerinden tam olarak hak sahibi olma' özelliğini taşımadığını net olarak söyleyebiliriz. Siz, kendi cüzdanınızda USDT tuttuğunuzu düşünebilirsiniz ama bir gün Tether uzaktan kumanda ile cüzdanındaki USDT'yi dondurup kullanılmaz hale getirebilir. Bu durumda yapabileceğiniz hiçbir şey yok açıkcası. Bu paraları basan Tether ya da Circle'ın da merkezi şirketler olmaları nedeniyle bu tip baskılara karşı koymaları oldukça zor. 

Bu iki büyük paranın dışında, kendini merkeziyetsiz dolayısıyla sansüre karşı daha dayanıklı olarak konumlandıran üçüncü bir küçük oyuncu var, o da MakerDAO tarafından çıkarılan DAI. DAI'nin temel özelliği herhangi bir kurum tarafından değil kullanıcılar tarafından basılıyor olması. Arkasındaki teminat ise başta ETH olmak üzere kriptoparalar ve gerçek dünya varlıkları (USDC de var). DAI gerçekten merkeziyetsiz olması nedeniyle belli avantajlara sahip olsa da kripto dünyasında bir türlü istediği büyüklüğe ulaşamıyor. Bunun da temel nedeni, arkasında duran teminatların değerinin sürekli değişkenlik gösteriyor olması. Sistem, teminatların olası değer düşüşlerine karşı DAI'nin arkasının sağlam durabilmesi için yüksek teminat istiyor. Örneğin şu anda piyada olan DAI'nin yaklaşık 2.5 katı bir miktar teminat olarak sisteme kitlenmiş durumda. Böyle olunca, DAI'nin sermaye verimiliği çok düşük kalıyor. Yani kullanım alanlarına baktığınızda elde edeceğiniz potansiyel gelir, bağladığınız paranın yanında yetersiz kalıyor. 

Burada bir başka önemli nokta da kullanıcının elde ettiği kazanç. Ne Tether ne de USDC'yi çıkaran Circle, paralarını elinde tutan kullanıcılara herhangi bir getiri vaat etmiyor. Elinizde USDT tuttuğunuzda efektif olarak Tether şirketine faizsiz borç vermiş oluyorsunuz. Zaten, Tether'in en büyük gelir kalemi kendisine verilen bu paralar üzerinden kazandığı faiz geliri. Baksanıza, içinde hepi topu [110 kişinin çalıştığı](https://www.apollo.io/companies/Tether-to/5569974e736964255dc85c00) Tether'in 2023 yılı gelirleri, o şanlı Wall Street'in en büyük para yöneticisi olan Blackrock'tan bile daha fazla: 

| ![tether_gelirleri](/assets/tether-gelirleri-delphi-digital_v2.png)|
|:--:| 
| *JPMorgan, Bank of America, BlackRock ve Tether'in son üç yıl net kazançları Kaynak: Delphi Digital, Tether, Yahoo Finance*|

Bir diğer para olan DAI ise, kullanıcılara ellerindeki DAI'yi sisteme kilitlemeleri durumunda protokol tarafından belirlenen oranda bir faiz veriyor[^1].

İşte son aylarda ortaya çıkan yeni bir stabil para, hem USDT ve USDC'nin merkezi olma, hem de DAI'nin sermaye verimliliği problemlerini çözdüğünü iddia ediyor. Gelin şimdi bu parayı birlikte inceleyelim.

### Ethena - sınıfa gelen yeni çocuk
Ethena, hem merkeziyetsiz hem de sermaye verimliliği sağladığını öne süren ve sektöre oldukça hızlı bir şekilde giren bir stabil para. 

Aslına bakarsanız, Ethena kendisini stabil para olarak değil bir sentetik dolar olarak tanımlıyor. Ne demek tam olarak bu? Anlatalım:

#### Ne yapıyor Ethena? Nasıl çıkıyor piyasaya?
Ethena sistemi merkeziyetsizlik yönünden DAI'ye benziyor. Yani kullanıcı Ethena sistemine elinde tuttuğu ETH, BTC (ya da stETH gibi gelir getirici likit staking tokenleri) tokenleri kilitleyip, token değeri ile 1:1 oranında dolara çıpalanmış USDe parasını basabiliyor[^2]. 

#### Ne işe yarayacak USDe?
Çok güzel de ne işe yarayacak bu para? Kullanıcı bu parayı, merkeziyetsiz finans alanında USDe'yi entegre etmiş oyuncuların verdiği hizmetlerde kullanabilir. Buraya kadar her şey normal bildiğimiz bir stabil para gibi çalışıyor. 

#### Ya arkadaki teminatın değeri düşerse?
Şimdi burada hemen akla şu soru gelebilir: "İyi de DAI, arkasındaki teminat olarak konan paranın değeri düşmesin diye fazla fazla teminat alıyordu. Ethena ise ne kadar teminat o kadar para şeklinde çalışıyor. Ya yarın arkadaki teminatın değeri düşerse?". 

İşte Ethena'nın DAI'den farkı tam da burada ortaya çıkıyor.  Ethena, kullanıcının yatırdığı kriptopara kadar tutarı, merkezi borsalarda short'luyor. Yani? Ne işe yarıyor bu? Eğer Ethena'nın elinde teminat olarak tuttuğu ETH, diyelim 3,000 ABD Dolarından 2,900 ABD Doları'na düştü, Ethena açtığı short pozisyon üzerinden 100 ABD Doları kazanarak bu kaybını telafi ediyor ve sonuç olarak elindeki değer yine 3,000 ABD Dolarına denk gelmiş oluyor. 

Bu, aslında finans üzerinde çok sık olarak kullanılan 'hedge' mekanizması ve öyle aman aman süper bir yenilik sayılmaz. Ethena, bu çok bilinen yöntemi kullanarak, teminatın değer değişiminin önüne geçerek basılan paranın arkasında olması gereken teminat miktarını azaltıyor. 

#### Bu kadar mı? Hayır.  Stabil para dışında bir ürün daha var: sUSDe
Aslına bakarsanız, Ethena ile ilgili bir diğer ilginç konu, kullanıcılara bu USDe'yi değerlendirebilecekleri ayrı bir kanal daha açıyor olması. Kullanıcılar, ellerindeki USDe'yi piyasada kullanabilecekleri gibi, Ethena'nın kurduğu sisteme kilitleyebiliyorlar (ve karşılığında sUSDe denen bir token alıyorlar). Kullanıcı bunu yaptığı durumda Ethena'nın kilitli parası üzerinden elde ettiği tüm gelirin de sahibi oluyor. 

#### Ethena'nın kilitli paradan ne gibi bir geliri var?
Ethena, kendisine USDe basımı için verilen paradan iki çeşit gelir elde ediyor. Birincisi, kendisine emanet edilen ETH'leri stake ediyor (ya da verilen stETH'ler otomatik olarak staking kazancı alıyor). Bu oran, zamanla azalsa da şu anda yıllık yaklaşık %2.91 seviyesinde. 

Diğer yandan, kur riskinden korunmak için aldığı short pozisyonlar da Ethena'ya ekstra bir gelir sağlıyor? Nasıl oluyor bu? Efendim, kripto alanında işlem yapanlar, kripto fiyatlarının seyrini tahmin ederek kazanç sağlamaya çalışır. Bunu yaparken kimileri fiyatların yükseleceğini, kimileri ise düşeceğini düşünür ve kripto üzerindeki perpetuals olarak adlandırılan vadeli işlemler piyasasında buna göre pozisyon alırlar. Piyasa ise bu iki tarafı bir dengeye oturtmaya çalışır ve bunu yapabilmek için 'fonlama maliyeti' denen bir araç kullanılır. Buna göre, fiyatın yükseleceğini düşünenler ağırlıkta ise, bu kişiler piyasada long pozisyon almanın maliyeti olarak fiyatın düşeceğini öngörenlere bir ödemede bulunurlar. Bunun tam tersi, eğer düşeceğini düşünen ve short açanlar ağırlıktaysa, bunlar long açanlara fonlama ödemesi yaparlar. 

Kripto piyasalarındaki oyuncular genelde fiyatların yükseleceğini düşündükleri için piyasada 'long' pozisyon açanlar genelde 'short' olanlara bir fonlama maliyeti öderler. İşte Ethena da, short açtığı işlemlerden elde ettiği geliri kendisine USDe kilitleyenler ile paylaşıyor.  Bu oran sürekli olarak değişiklik gösterse de çoğunlukla pozitif oluyor. Aşağıda short pozisyonların çeyreklik getirilerini bulabilirsiniz (bu arada kimi zaman bu getiriler eksiye de düşebiliyor - bu da sistemin risklerinden bir tanesi - ki bu konuya bir sonraki yazımızda detaylı olarak değineceğiz). 

| ![eth-ceyrek-gelirleri](/assets/ortalama-eth-perp-gelirleri_v2.png)|
|:--:| 
| *ETH perpetuals piyasalarında çeyrek bazında getiri oranları. Kaynak: [Ethena Labs](https://app.ethena.fi/dashboards/hedging/ETH)*|


### Sonuç olarak hem stabil para hem de internet bonosu olarak Ethena
İşte, piyasadaki yeni oyuncu Ethena kurduğu bu sistem ortaya iki farklı ürün çıkarmış oluyor. Bir yandan arkasında sağlam teminatlar olan ve merkeziyetsiz şekilde çalışan güvenli bir rezerv para (ya da Ethena'nın değişiyle 'sentetik dolar) olarak adlandırılabilecek USDe. Diğer yanda ise USDe'yi kilitleyerek aldığınız ve size ekstra getiri sağlayacak bir 'internet bonosu' olan sUSDe. 

Önümüzdeki yazıda, Ethena sisteminin nereye kadar büyüyebileceğini, ayrıca ne gibi riskler barındırdığını inceleyeceğiz. 

# Yazı 2: Ethena: Nasıl çalışır ve riskleri neler?
Bu yazımızda, geçtiğimiz hafta başladığımız Ethena sisteminin derinliklerine iniyoruz. 

Geçtiğimiz haftaki yazımızda stabil paralardaki son durumuna göz atmış ve bu alanda son çıkan ürün olan Ethena'nın kapısını şöyle bir aralamıştık. 

Özetlemek gerekirse, Ethena'nın sunduğu USDe, merkeziyetsiz bir para ve değeri bir ABD Dolarına çıpalanmış şekilde işlem görüyor. Her bir USDe'nin arkasında ona eşdeğer bir kriptopara teminat var. Bu teminatın piyasadaki değerinin artıp azalması USDe değerini etkilemesin diye stokta duran kriptopara kadar bir değer vadeli piyasalarda 'short' ediliyor. Bu sayede, teminatların değerinin ABD Doları cinsinden sabit kalması hedefleniyor. 

Ethena'nın stabil para değil de 'sentetik para' olarak nitelediği USDe'nin bir de gelir getirici bir yanı olabiliyor. O da basılan USDe'lerin sisteme kilitlenmesi durumunda, yukarıda bahsedilen işlemden doğan kârın USDe sahibine veriliyor olması. 

"Bu kâr nedir?" diye soracak olursanız: İki farklı parçası var. Birincisi nispeten daha stabil olan, ETH olarak verilen teminatın Ethereum sistemine stake edilmesinden doğan ödül. İkincisi ise teminat kadar rakamın 'short' edilmesinden doğan bir kar (ki bu kimi zaman negatif olup zarar da yazabililyor). 

Yukarıdaki USDe'nin sisteme kitlenmesi sonrası oluşturulan sUSDe tokeninin getirisi değişken olmakla birlikte %30-40'lar bandına kadar çıkabiliyor. Tabii bu kadar ciddi bir kar getiren bu ürün, aynı zamanda ciddi olarak dikkat edilmesi gereken riskleri de beraberinde getiriyor. Gelin şimdi bu risklere göz atalım. 

### Sistemin riskleri neler?
Ethena'nın kurduğu bu sistem oldukça kompleks ve bu nedenle üzerinde fazlaca risk barındırıyor. Zaten Ethena da bu riskleri tek tek ortaya koyup, nasıl önlemler aldığını açık açık yazıyor. Gelir sırayla bakalım bu risklere: 

#### Short'lamak her zaman gelir getirmiyor ya uzun süre negatif gidip zarar yazarsa?
Kendinizi sağlama almak için riskiniz satmak istediğinizde (İngilizce buna 'hedge' etmek deniyor) kullandığınız vadeli piyasalara perpetuals (kısaca 'perp') piyasalar deniyor[^4]. Bu piyasalarda risk almak isteyenler ile riski satmak isteyenler bir araya geliyorlar. Hangi taraf ağırlıkta ise diğerine 'fonlama maliyeti' adı altında bir ödeme yapıyor. 

Genelde bu piyasalarda işlem yapanlar risk alma iştahına sahipler. Yani işlem yaptıkları varlığın fiyatının yükseleceğini düşünüyorlar ve bu nedenle o varlığın riskini (ve değerinin yükselmesi beklentisini) satın alıyorlar (ingilizcesi 'long' olmak). Long gidenler bunun tam tersi riski satmak isteyen (ingilizcesi 'short' olmak) taraflara ödeme yapıyorlar. Kimi durumlarda, özellikle ayı piyasası hakimken bunun tam tersi de olabiliyor. Yani 'short' olanlar 'long' olanlara ödeme yapıyorlar. 

İşte Ethena'nın sürekli 'short' pozisyon oynadığını düşündüğümüzde, belirli aralıklarla 'fonlama maliyeti' ödeyerek zarar yazması da mümkün. Peki geçmişte bu ne kadar gerçekleşmiş? Ethena'nın açıkladığı verilere göre son üç yılın yaklaşık beşte birinde short'lar fonlama maliyeti ödemiş (ödedikleri fonlama maliyeti de ortalama yıllık %8.8'e denk geliyor). Kalan zamanda beşte dördünde ise longlar ödeme yaptığı için kâr etmiş. 

| ![eth-perp-kayip-kazanc](/assets/eth-perp-kazanc-kayip-oranlav2.png)|
|:--:| 
| *ETH perpetuals piyasalarında son üç yıl içinde short pozisyon açanların fonlama geliri/gideri. Kaynak: [Ethena Labs](https://app.ethena.fi/dashboards/hedging/ETH)*|

Peki ya piyasa çok uzun süre ayıda kalır, short'lar ağır basar ve fonlama maliyeti nedeniyle Ethena'nın ettiği zarar uzun süre devam ederse ne olacak?

İşte önemli sorulardan biri bu. Zira, zararın uzun süre devam ettiği noktada USDe'nin arkasındaki teminatın azalıp negatife geçme ihtimali olabilir.. Ethena bu durumun önüne geçmek için bir rezerv fon oluşturmuş durumda. Kazandığı paraların bir kısmını bu fona koyuyor. 

Geçtiğimiz üç yıla bakacak olursak, shortların zarar yazdığın en uzun dönemin 13 gün ile bir kez gerçekleştiğini görüyoruz. 

| ![ethena-ardisik-gun-sayilari](/assets/ethena_ardisik_gun-sayilari.png)|
|:--:| 
| *Perpetual piyasalarında fonlama maliyetlerinin serileri (5 günden fazla seriler). Yeşil olanlar ardarda pozitif gelir getirdiği günler (180 güne kadar çıkmış), kırmızı olanlar ise negatif getiriler (en fazla 13 gün olmuş). Kaynak: [Ethena Labs](https://ethena-labs.gitbook.io/ethena-labs/solution-overview/risks/funding-risk)*|


Ethena-ardisik-gun-sayilari.png
Kaynak: https://ethena-labs.gitbook.io/ethena-labs/solution-overview/risks/funding-risk

Burada hemen bir parantez açarak, Ethena'nın nereden para kazandığına bakalım. Aslında para kazanma yöntemi çok basit. Sonuçta Ethena kişilerden aldığı kriptoparaları staking ve vadeli piyasalarda hedge ederek para kazanıyor. Bu kazandığı paradan yaptığı ödeme ise sadece USDe'yi stake edenlere. USDe'yi stake etmeyip piyasada kullananların verdiği fonların getirisi Ethena'ya kalıyor!

İşte Ethena bu gelirlerinden bir kısmını (%80'ini) şu anda rezerv fona koymakla meşgul. Rezerv fonun hayata geçtiği son üç ay içinde şu ana kadar [40 milyon ABD Doları toplanmış durumda](https://app.ethena.fi/dashboards/solvency). Ethena'ın risk profilini yapan [Chaos Labs'e göre](https://596495599-files.gitbook.io/~/files/v0/b/gitbook-x-prod.appspot.com/o/spaces%2FsBsPyff5ft3inFy9jyjt%2Fuploads%2FXx0DNbv33KWqybLS4HvU%2FChaos%20Labs%20-%20Ethena%20Perpetual%20Assessment%20Report%20Final.pdf?alt=media&token=0d167789-ee8b-4135-9ebd-d5e07033aa48) vadeli piyasalardaki fonlama maliyetini ödemesinden dolayı zarar edilmesi durumunda rezervde tutulması gereken para her bir milyar USDe için yaklaşık 33 milyon ABD Doları. Ethena'nın şu anda yaklaşık 2.3 milyar USDe bastığını düşünürsek, şu anda bir açık olduğunu ama bu açığın kapanmakta olduğunu belirtelim. 

| ![ethena-rezerv-vs-usde](/assets/ethena-rezerv-geliri-tablosu_v2.png)|
|:--:| 
| *Ethena'nın elinde tuttuğu rezervin ve USDe'nin aylar içinde gelişimi. Kırmızı çizgi ile gördüğünüz ile Chaos Labs tarafından önerilen rezerv miktarı. Gördüğünüz gibi rezerv sürekli artıyor olsa da USDe de arttığı için yetersiz kalıyor. Kaynak: Delphi Digital 'The rise of Ethena - Unpacking the Emerging Synthetic Dollar' raporu*|

Bu arada bu analizin geçmiş verilere dayandığını, gelecekte yaşanabilecek çok uzun süreli ayı dönemlerinde daha büyük bir zarar oluşabileceğini söyleyelim. Bu nedenle rezerv fonunun bu tip dönemleri düşünerek çok daha yüksek olması gerekli (önümüzdeki dönemde takip edilmesi gereken konulardan biri bu). Diğer yandan Ethena'nın elinde sadece rezerv fonu silahı yok, hazinesinde duran ENA tokenler de var. Olası bir zararı karşılamak için bu tokenlerin kullanılması da söz konusu. 

Peki böyle bir durumda ne olur? Arkasındaki teminat azaldığı için teorik olarak USDe'nin değerinin azalması beklenebilir. Öyle olduğunda da elinde USDe tutanlar öncelikle piyasada bu USDe'leri bozdururlar. Likit olarak USDe'nin olduğu yer Curve havuzları. Bu havuzlarda USDe'nin değeri düşer. Değeri düşen USDe'yi satın alan 'onaylı' aracılar bunu getirip Ethena'ya koyar, karşılığında paranın 1'e 1 karşılığı kriptopara alırlar. Ethena da kendine gelen bu para kadar teminatı piyasalarda satar. Peki bu satışlar özellikle Ethena çok büyürse piyasayı etkiler mi? Belki, ama Ethena öncelikle elindeki ETH ve BTC teminatları satmayı planlıyor. Eğer bunlar biter ve geriye kalan likit stake tokenleri satmak zorunda kalırsa o zaman nispeten daha sığ olan bu tokenlerin fiyatına negatif etki etme durumu olabilir. Bu arada elinde sUSDe olanların bu  parayı bozdurmak istediklerinde 7 gün beklemek zorunda olduklarını da belirtelim. 

Yine de şunu belirtelim. Ethena'yı duyan kişilerin ilk tepkisi "bu para, bir zamanlar gümbür gümbür batan UST'ye benziyor" oluyor ama yukarıda bahsettiğimiz senaryoda USDe bir dolara olan çapasını kaybetse bile burada öyle birden bire sıfıra düşecek bir durum yok. Bu, yavaş yavaş gelişecek bir süreç ve negatif fonlamanın daha uzun süreceğini düşünenler ellerindeki USDe'yi satarak çok daha az zararla piyasadan çıkabilirler (negatif fonlama oranı %100'e çıksa bile  bunun günlük maliyeti 100/365=%0.273 oluyor). 

#### Ethena riski 'hedge' etmek için merkezi borsalar kullanıyor. Bu riskli değil mi?
Öncelikle şunu belirtelim - Ethena'nın kurduğu sistemin benzeri geçmişte denendi ancak istenen seviyelere ulaşamadı. Bunun temel nedeni, bunu deneyen projelerin riski satmak için kullandıkları merkeziyetsiz türev platformlarının çok sığ olması idi. 

Bundan ders alan Ethena, türev piyasalarının çok daha likit olduğu merkezi kurumları kullanıyor. Peki bu daha riskli değil mi? Elbette. Sonuçta vadeli piyasada bu tip işlemlere girdiğinizde bir teminat vermelisiniz. Bu teminat da müşteri varlıkları. Ya bu borsalar bir anda batarsa ne olacak?

Bu riski yok etmek mümkün değil ancak Ethena riski azaltmak için çeşitli aksiyonlar almış durumda. Öncelikle, tek bir borsa değil en büyüklerden Deribit, Binance, Bybit, Bitget ve OKX ile çalışıyorlar. Bunun yanında, Ethena teminat verdiği varlıkların full kontrolünü elinde tutuyor. Borsada herhangi bir sorun olması durumunda teminatını diğer borsalara taşıyabiliyor. (Bu arada yeri gelmişken belirtelim; Ethena kaldıraç kullanmıyor)

Peki ya Ethena takımı elinde tuttuğu bu paraları 'iç ederse'? Varlıklar üzerinde full kontrolü elinde tutan Ethena saklama ve mahsuplaşma için Copper, Ceffu ve Cobo'yu kullanıyor. Peki ya Copper'a bir şey olursa? Orada da müşteri bakiyeleri olası bir iflastan etkilenmeyen kanuni bir yapıda saklanıyor (ingilizcesi bankruptcy-remote). 

Peki bakiyemizi shortladık borsada, para da kazanıyorduk ama borsa gitti battı. Ana bakiyeyi kaybetmedik ama kazancımız gitti. Şimdi ne olacak? Bunu önlemek için Ethena genelde 8 ile 24 saatte bir, elde ettiği kârı borsalardan alıyor. Dolayısıyla risk sadece bu süre ile kısıtlı. 

Ethena tüm bakiyeleri ve short pozisyonlarını API'ler aracılığıyla alıp sitesinde yayınlıyor. Bunun dışında aylık olarak da emanet tuttuğu yerlerde duran bakiyelerin tam olduğunun teyidini (İngilizce attestation) alıp duyuracak. 

#### Kaldı mı başka risk?
Olmaz mı? Örneğin tüm DeFİ'de olduğu gibi Ethena'nın kullandığı akıllı kontratlar da risk barındırıyor. Sonuçta bu yeni bir ürün - henüz savaş alanında test edilmedi. 

Sonra, Ethena uygulamasını kullanırken dışarıdan pek çok piyasa bilgisi almak zorunda - bunun için de oracle dediğimiz bilgi sağlayıcıları kullanıyor. Buralarda oluşabilecek sorunlar Ethena'yı etkileyebilir. Ethena bu riski önlemek için hem Chainlink hem de Pyth bilgi sağlayıcılarını kullanmakta. 

Bu arada, özellikle ABD'deki kanuni ya da düzenlemecilerin kriptoya karşı hasmane tutumundan korunmak isteyen Ethena, emanet servisi ve borsa hizmetlerini ABD'den almıyor ve bu ülkeden kullanıcı kabul etmiyor. 

Bunların ötesinde henüz öngöremediğimiz senaryoların getirebileceği başka riskler de olabilir. Bunları da unutmamak gerek. 

#### Riskler çok mu fazla?
Ne kadar çok risk var değil mi? Evet doğru ama diğer yandan USDT ya da USDC tutan kullanıcılar da benzer şekilde riskler taşıyorlar. Orada da Tether'e ve paraları tutan bankalara güvenmek zorunda kullanıcı. 

Sonuç olarak kullanıcının kendi içinde bir risk değerlendirmesi yapması gerekli: Göreceli daha az riskli görünen ama herhangi bir getiri sağlamayan diğer stabil paralara mı gitmeli, yoksa daha riskli ama ciddi bir getiri sağlaması beklenen bu paraya mı yatırım yapmalı?

### Ethena nereye kadar büyür?
Ethena kurulduktan bu yana geçen üç ay içinde 2.3 milyar ABD Doları bir büyüklüğe ulaşarak piyasanın en iyimserlerini bile şaşırtmayı başardı. Daha önünde gideceği çok yol var ancak potansiyelinin de belli sınırları olduğunu da kabul etmek gerek. 

Öncelikle, short pozisyon açtığı platformlarda kullanabileceği limit sınırlı. Ethena ekibi, bu sınırın piyasadaki toplam açık pozisyon limitinin %30'u oranında olduğunu düşünüyor. Şu an piyasada ETH kontratı olarak 8 milyar ABD dolarlık bir büyüklük olduğunu düşünürsek bu 2.4 milyar USDe'lik bir limit demek. Tabii bu sadece ETH için. Bunun yanında BTC de kullanılabilir ki, orada da 16 milyar ABD dolarlık bir limit var. Bu da toplam sınırı bir anda 7.2 milyar USDe'ye getiriyor. Bu arada Chain Labs analizine göre ETH'nin piyasa değerindeki %1'lik bir artışın vadeli pazarları %1.2-%.1.45 oranında büyüttüğünü belirtelim. Yani, ETH ve BTC'deki değer artışları Ethena için daha fazla büyüme imkanı demek. 

### Ethena'nın parası ENA
Geçtiğimiz dönemde Ethena'nın çok kullanılmasının nedenlerinden biri de sistemi kullananlara verdikleri ENA yönetim tokeni. ENA her ne kadar yönetim tokeni olsa da ileride Ethena'nın kazançlarından bir kısmını almasını bekleyebiliriz. 

Peki Ethena nasıl bir gelir yaratır? Burada üç tane varsayım yapmak gerekiyor. Sisteme teminat olarak yatırılan para ortalama ne kadar olacak? Bu paranın ne kadarı sUSDe olarak geri sisteme konacak? Son olarak da bu para nasıl bir getiri sağlayacak? Eğer i) Ethena sistemine yatırılan para şu anki gibi 2 milyar ABD Doları civarında olmaya devam ederse ve ii) sUSDe olarak kilitlenen para toplam miktarın %50'si olursa; bu Ethena'nın kalan 1 milyar ABD Dolarından gelen kazancı cebine atması demek. 2024 yılının ilk altı ayındaki short pozisyon gelirlerinin yaklaşık %12 olduğunu varsayarsak [^3], Ethena'nın yıllık olarak 120 milyon ABD Doları bir gelir kazanması işten bile değil. Bu durumda Ethena, en karlı DeFi ürünlerinden biri olarak tarihe geçecek. 

Bu arada şu anki short pozisyon gelirlerinin geçmiş yıllara göre az olduğunu, normalde bu ortalamanın yaklaşık %30'lar seviyesinde olduğunu belirtelim. Yine de Ethena, long ve short pazarındaki dengesizlikten yararlanarak bu kadar yüksek getiriler elde ediyor. İleride, bu pazara girecek kurumsal oyuncular da benzer şekilde short pozisyon açarak bu gelirden pay almak isteyecekler. Bu da short pozisyonları  long pozisyonlara yaklaştıracağı için, elde edilen 'finansman geliri' haliyle azalacak. 

### Bir nokta daha: MakerDAO da trene bindi
Bu arada yaşanan ilginç bir gelişme daha var. Piyasanın merkeziyetsiz oyuncusu olan DAI'yi çıkaran MakerDAO, yakın bir zaman önce açılan DAI/USDe ve DAI/sUSDe havuzlarına 300 milyon DAI enjekte etti. Temel olarak yapılmak istenen şu: ellerinde sUSDe tutan kullanıcılar, bu parayı getirip bu havuza koyarak karşılığında DAI borçlanabilecekler. Sonrasında bu DAI'yi satıp USDe alacak ve aldıkları bu USDe'yi tekrar Ethena sistemine kilitleyerek sUSDe alacak ve bunu tekrar bu havuza koyacaklar. Bu durum sUSDe getirisi, DAI borçlanma getirisinden yüksek olduğu sürece devam edebilecek[^5]. 

MakerDAO, kendisinden borçlanma yoluyla alınan DAI'ler için [şu anda  %20.82 oranında bir faiz uyguluyor](https://app.morpho.org/market?id=0xc581c5f70bd1afa283eed57d1418c6432cbff1d862f94eaf58fdd4e46afbb67f).  Bu durum hem USDe'nin kullanımını artırıyor, hem de MakerDAO için ekstra bir gelir kapısı yaratıyor. İki tarafı için de kazan-kazan (win-win) bir durum bu. 

### Sonuç 
Ethena'nın çıkardığı iki token hem rezerv para olma hem de bir bono gibi kazanç sağlama anlamında yatırımcıların bir kısmını tatmin edebilecek ürünler.

Kompleks yapıları nedeniyle riskleri, yazımızda da anlattığımız gibi oldukça fazla - üstelik henüz keşfedilmemiş yenilerinin de gelmesi olası. Ne var ki, getirilerin yüksek olması uzun vadede yatırımcıları kendine çekecek gibi görünüyor. Buna bir de kısa vadede bu yıl sonuna kadar sistemi kullananlara verilecek ENA token teşviklerini eklediğinizde Ethena'nın bir anda bu kadar popüler olmasını anlamak zor değil. 

Burada üzerinde düşünülmesi ve takip edilmesi gereken, uzun vadede yukarıda bahsedilen risklerin Ethena ekibi tarafından nasıl minimize edileceğini görmek. Ayrıca alınan önlemlerin oluşabilecek risklere karşı sistemi ne kadar koruyacağını test etmek için de zamana ihtiyaç var. Öte yandan, piyasalardaki dengesizlik nedeniyle ortaya çıkan fonlama kazançlarının, Ethena daha da büyüdüğünde nereye evrileceğini, bu kadar kârlı kalıp kalmayacağını gözlemek de önemli. Dikkatle takip ediyor olacağız.

---

*Bu yazının hazırlanmasında [Ethena](https://ethena-labs.gitbook.io/ethena-labs) ve Delphi Digital'in 'The rise of Ethena - Unpacking the Emerging Synthetic Dollar' yazısı kaynak olarak kullanıldı.*

Notlar:
[^1]: Yazının hazırlanması sırasında bu oran [%0 seviyesinde idi](https://app.spark.fi/dashboard). 

[^2]: Basitleştirmek amacıyla 'kullanıcı' terimini kullandık. Aslında, bu para basma işinin sadece önceden onaylanmış (ingilizcesi white-listed) oyuncular yapabiliyor.  Bu arada her ne kadar Ethena sansüre dayanıklı olduğunu iddia etse de, yarın öbür gün piyasadaki kimi USDe'leri dondurması istenince nasıl bir davranış sergileyecek, bunu tam olarak bilmiyoruz. 

[^3]: Short pozisyon gelirleri 2024 yılının ilk çeyreğinde %17.6, ikinci çeyrek Mayıs ayı ortasına kadar %7.92 olarak gerçekleşmiş durumda. 

[^4]: Bu aslında klasik anlamda bildiğimiz futures vadeli piyasanın bir başka versiyonu. Klasik anlamdaki futures'dan farklı, perpetuals piyasasında herhangi bir vade yok. 

[^5]: Peki bu durumun MakerDAO için riskleri yok mu? Var ancak konumuz bu olmadığı için şimdilik dışarıda bırakıyoruz. Bu riskleri merak edenler Delphi Digital'in yukarıda kaynak olarak verdiğimiz raporunu inceleyebilirler. 

