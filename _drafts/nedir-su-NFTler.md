# YAZI I: Nedir bu NFT?

Geçtiğimiz günlerde Gizem Uzuner Gençtürk'ün sunduğu '10 Soruda Kripto Para Dünyası' programında [NFT'ler hakkında](https://www.paribu.com/blog/haberler/10-soruda-kripto-para-dunyasinda-nft-konusuldu-nft-nedir-nft-nerelerde-kullanilir/) analizlerimi paylaştım. Programın linkini aşağıda bulabilirsiniz: 👇

https://www.paribu.com/blog/haberler/10-soruda-kripto-para-dunyasinda-nft-konusuldu-nft-nedir-nft-nerelerde-kullanilir/

Üzerinden geçtiğimiz konuları birkaç bölümde özetleyeceğiz. İlk bölümümüzde NFT ne demek, nereden çıktı ve özellikleri neler konularına değineceğiz: 

### Ne demek NFT?

NFT non-fungible token teriminin kısaltması ve ne olduğunu anlamak için belki de önce fungible token ne demek ona bakmakta fayda var:  

Fungible birbirinin yerine geçebilen, değiştirilebilen demek.  

Bir örnek ile anlatırsak; cebinizdeki 10 TL'yi bana verseniz, karşılığında ben de size 10 TL versem, ikimiz için de değişen bir durum yok. Biri diğerinin yerini tutabiliyor.  Paralar için olmazsa olmaz özelliklerden biri bu. 

İşte genelde paralar için kullanılan bu özelliğe sahip varlıkların dijital versiyonları, fungible (birbirinin aynı-değiştirilebilir) token olarak adlandırılıyor. 

Non-fungible ise bunun tam tersi, tek, benzersiz ya da eşsiz anlamına geliyor. Türkçeye tekil token ya da tekil belirteç şeklinde çevirmek mümkün.

Örneğin, bir araba markasının aynı yıl üretilmiş aynı model iki arabası bile farklı sürücülerin kullanımı sonrası birkaç ay içinde birbirlerinden farklı hale gelirler. Kullandığınız bir cep telefonunda da. 

Fiziki dünya genelde bu tip birbirine benzemeyen tekil varlıklardan oluşur. İşte fiziki dünyadaki bu tekilliğin dijital dünyaya uyarlanmış haline de NFT deniyor. 

Burada kısaca bir durup, sürecin geçmişine ve felsefine kısaca değinelim.  

### Olayın kökü dijitalleşme ve kısıtlılığa dayanıyor... 

Özellikle 60 ile 80 arasında doğanlar çok ilginç bir dönemden geçiyoruz. Zira hem dijital öncesi çağı gördük (fiziksel ya da analog çağ diyorum ben buna), hem de dijitalleşmenin tüm evrelerini tek tek yaşıyoruz.  

Dijital dünyaya geçerken onun getirdiği nimetlerinden olabildiğince faydalandık; örneğin saniyeler içinde elimizin altında cihazlar ile dünyanın neresinde olursa olsun başkaları ile iletişime geçebilme ya da yapmamızın zorunlu olduğu işlemleri koltuğumuzdan kalkmadan gerçekleştirebilme gibi. 

Öte yandan kimi zaman da dijital dünyanın belirli kısıtlamaları ile karşı karşıya kaldık. Bunlardan en önemlisi dijital dünyada bir kopyalanma problemi olması idi. Herhangi bir dijital esere, örneğin bir dijital resme, 'fiziki olarak' nasıl sahip olursunuz? Üzerine gelip elinizdeki farenin sağ tuşuna tıklar ve kopyalayı seçerseniz rahatça bilgisayarınıza indirebilirsiniz.  

Dijital dünyada eskime gibi bir durum yok, üstüne üstlük kopyalama ve dijital saklamanın ucuz maliyeti nedeniyle bir  ürünün aynısından binlerce yaratabilmek mümkün. Bu da ciddi bir sorun, zira bir ürün ne kadar az ise değeri o kadar yüksek olur ve ne kadar çok çoğaltılıyor ise değerinde o kadar çok düşüş meydana gelir. 

Dijital dünyanın bu temel sorunun çözümü ise blokzincir sayesinde oldu. Blokzincir teknolojisi dijital dünyada herhangi bir merkezi kurumun onayına gerek kalmadan, dijital varlıkların sınırlı sayıda üretilmesine olanak verdi. 

Blokzincir teknolojisini ortaya çıkaran ve kullanan ilk uygulama malumunuz Bitcoin oldu. Sayı olarak 21 milyon ile sınırlanmış bir para birimi yaratmayı becerdi. Bu yönüyle fiziki dünyada paraya değer katan en önemli özelliklerden biri olan kısıtlılığı (scarcity) dijital dünyada sağlamış oldu. 

Öte yandan dijital paraların, fiziksel dünyada kullandığımız kağıt paralar benzeri, gerek alışverişlerde gerekse değer saklama anlamında anonimliğe imkan vermesi gerekiyordu. İşte bu nedenle, her bir adedi diğeri ile değiştirilebilir şekilde dizayn edildiler. 

NFT'ler ise, blokzincir teknolojisinin dijital dünyaya getirdiği bu kısıtlı olma özelliğini uç noktaya götürerek, tekilliğe ya da biricikliğe sokma hali aslında. 

### Özelliği nedir bu NFT'lerin?

Burada biraz kitap bilgisi vermekte fayda var. Ne gibi özellikleri var bu NFT'lerin? Gelin maddeleyelim: 

- *Tekil olması*: Herhangi bir NFT'yi tek bir tane olarak yaratabiliyorsunuz. Bakın, NFT'nin işaret ettiği yani sahipliğini gösterdiği dijital varlıktan bahsetmiyoruz. O dijital varlığı, örneğin .jpeg formatında kolayca çoklayabilirsiniz. Ama kimin asıl sahibi olduğunu gösteren NFT bir tanedir. Bunu da blokzincire yazarak, cümle aleme ilan etmiş oluyorsunuz.
- *Kesin ve tam sahiplik sağlaması*: Bir blokzincirin özelliği, üzerine yazılı bilgilerin sonradan değiştirilemez şekilde kaydediliyor olması. Dolayısıyla, siz herhangi bir NFT'yi satın aldığınızda onun işaret ettiği dijital varlığın sahipliğini anında üzerinize geçirmiş olursunuz. Örneğin, sanal bir oyun oynarken yarattığınız bir karakterin NFT'sini satın almanız, o karakterin sahipliğinin sadece sizde olduğunu kanıtlar, aynı zamanda size o karakteri başka sanal oyunlara aktarma ve orada oynama hakkını da verir. 
- *Programlanabilir olması*: Bir NFT özünde akıllı kontrat ile yaratılan dijital varlıklar. Nasıl hareket edeceklerine baştan belirtilmiş ve akıllı kontrata yazılmış kurallar karar veriyor. Bu oldukça önemli bir özellik aslına bakarsanız. Çünkü akıllı kontratın içine istediğiniz kuralları koyabilirsiniz. Bu, örneğin telif haklarında pek çok yenilik getirebilir. Örneğin, sanatçıya yalnızca ürünün ilk satışının geliri değil, daha sonraki satışlarında oluşan kârın %10'unu alma hakkı verirseniz, akıllı kontrat bir sonraki satışta oluşan kârın bu kısmını otomatik olarak sanatçının adresine gönderir. 

### Arkası yarın
Yazı dizimizin bir sonraki bölümünde NFT ile ilgili aklımıza takılan kimi sorulara değineceğiz. 'Fiziksel varlıklar nasıl dijital dünyaya taşınır?', 'Dijital dünyada 'sahiplik' kavramı fiziksel dünyadan farklı mı olmalı?' gibi. 

--

# YAZI II
Geçtiğimiz günlerde yayınlanan  '10 Soruda Kripto Para Dünyası' programında [NFT'ler hakkında](https://www.paribu.com/blog/haberler/10-soruda-kripto-para-dunyasinda-nft-konusuldu-nft-nedir-nft-nerelerde-kullanilir/) konuştuklarımızı daha derli toplu bir yazı dizi haline getiriyoruz. İlk kısımda NFT kavramına, tarihçesine ve NFT'lerin özelliklerine değinmiştik. 

Bu bölümde ise NFT'ler ile ilgili akıla takılan sorulara yanıt arayacağız: 

#### Fiziksel varlıklar nasıl dijital dünyaya taşınabiliyor?

Nasıl bir aktarım bu? Kısaca, dijital ya da fiziki bir varlığın token haline getirilmesi diyebiliriz. Nasıl token haline gelir ki fiziksel bir varlık? Gelmez tabii. *Dijital dünyaya gelen varlığın kendisi değil, bu varlığın sahipliği!*

İşin esası şu: Herhangi bir eserin yaratıcısı, o eserin sahipliğini bir başkasına devretmek istediğinde bunu blokzincir üzerinden gerçekleştiriyor. Blokzincir, eserin sahipliğini devri ilelebet ve sonradan değiştirilemeyecek şekilde kaydediyor. Kısacası, eserin kendisi değil, sahipliği blokzincire yazılıyor. 

#### Ama dijital eserler kolayca kopyalanabilir, öyle değil mi?
İşte en sık karşılaştığımız ve NFT'lere yan gözle bakılmasına yol açan soru: "Ekranda gördüğüm herhangi bir eseri faremin sağ tuşuna basarak bilgisayarıma indirebilirim". Gayet tabii. Eserin aynısın bilgisayarınızda. Peki değeri de aynı mı? 

Bir örnek ile açıklamaya çalışalım: Meşhur Mona Lisa tablosu. Nerede? Louvre Müzesinde. Ama isterseniz Google Arts üzerinden çok yüksek çözünürlükte [bir kopyasını](https://artsandculture.google.com/asset/mona-lisa-by-ambroise-dubois-ambroise-dubois/fAEaTV3ZVjY_vw) bilgisayarınıza indirebilir, hatta çok kaliteli bir renkli yazıcıda basarak duvarınıza asabilirsiniz? Peki duvarınıza astığınız bu tablonun değeri Louvre'daki ile aynı mı? Değil tabii ki. 

#### Dijital dünyada sahiplik kavramını yeniden gözden geçirmek gerekli

Maalesef fiziksel dünyada büyümüş bizler için zihinlerimiz, sahipliğin fiziksel olarak elimizin altında olmasına alışmış. Bir tabloyu satın aldığımızda onu alıp evimizde duvara asmamız gibi. 

Halbuki dijital dünyaya geçtiğimizde bu kalıplara bir kenara bırakıp, 'sahiplik' kavramını yeniden gözden geçirmemiz gerekiyor. Zira, dijital dünyada bulunan bir eser aslında dijital 1 ve 0'lardan oluştuğu yani fiziki olarak var olmadığı için onu elimizde tutmaya gerek yok. **Önemli olan bu eserin orijinal sahipliğinin kimde olduğu.**

İşte dijital dünyada, bir sanatçı yarattığı eserin sahipliğini blokzincire kaydederek başkasına devrettiğinde, aslında bu devri tüm dünyaya ilan etmiş oluyor. Burada değerli olan bu ilişki ve sahipliğin transfer edilmesi, o eserin megabyte ile ölçülen herhangi bir boyuttaki kopyasının bilgisayarınızda olması değil. 

Şu örnek de olaya başka bir açıdan bakmamıza fayda sağlayabilir: Bir kitabın maliyeti kağıt baskı vs katarsanız beş-on TL'yi geçmez. Bir kitapçıdan aldığınızda 30-40 TL verirsiniz. Güzel. Ama bu kitap eskiden basılmış bir eser ise ve sizin elinizde ilk baskısı var ise, bu muhtemelen değerini artırır. Peki ya, bu ilk baskı aynı zamanda yazar tarafından imzalanmış ise? Değeri birkaç katına çıkar. Gördünüz değil mi, aslında eserin değerini fiziki olarak ne kadar tuttuğu değil, başka pek çok farklı faktör belirliyor. 

#### Neden eserin kendisi blokzincire yazılamıyor?
Aklınıza hemen şöyle bir soru gelebilir: "İyi de dijital bir eserden bahsediyorsak eğer, o eserin kendisini blokzincire kaydetsek? Neden sadece sahipliğini yazıyoruz?". 

Bunun birkaç yanıtı var ancak en önemlisi blokzincirlerin teknik kısıntıları. Bildiğiniz gibi blokzincirlerin kaydettikleri bilgiler binlerce makinede saklanıyor. Bu merkeziyetsizlik blokzinciri göreceli olarak daha korunaklı yaparken belli dezavantajları da beraberinde getiriyor. O da binlerce makinenin bilgi depolama konusunda kapasitesinin kısıtlı olması. Bu nedenle blokzincire yazılan bilgiler genelde sınırlı olur. Örneğin Bitcoin zincirine her on dakikada bir 1 MB bilgi yazılıyor - şu ana kadar ki Bitcoin'de tutulan bilgi miktarı da 340 GB civarında. Şimdi de bilgisayarınızdaki bir JPG dosyanın büyüklüğüne bakın: Minimum 2-3 MB olduğunu göreceksiniz. Gelin de bu dosyayı blokzincire yazın bakalım. 

###  Arkası Yarın
Bir sonraki bölümümüzde aslında en merak edilen konulardan birine değinerek, 'NFT'lerin değeri nasıl belirleniyor' sorusuna yanıt arayacağız. 

----
# YAZI III: NFT'lerin değeri nasıl belirleniyor?

Geçtiğimiz günlerde yayınlanan  '10 Soruda Kripto Para Dünyası' programında [NFT'ler hakkında](https://www.paribu.com/blog/haberler/10-soruda-kripto-para-dunyasinda-nft-konusuldu-nft-nedir-nft-nerelerde-kullanilir/) konuştuklarımızı daha derli toplu bir yazı dizi haline getiriyoruz. İlk kısımda NFT kavramına, tarihçesine ve NFT'lerin özelliklerine, ikinci kısımda ise NFT'ler ile ilgili merak edilen teknik sorulara değinmiştik. 

Bu bölümde ise NFT'ler ile ilgili aslında en merak edilen 'değer nasıl belirleniyor' sorusuna yanıt vermeye çalışacağız. 

### NFT'lerin değerini ne artırır?

Okumuş olabilirsiniz, Beeple adlı bir sanatçı ['İlk 5000 gün' isimli eseri 69 milyon ABD Dolarına sattı](https://onlineonly.christies.com/s/first-open-beeple/beeple-b-1981-1/112924). Bu sayede Beeple, yaşayan sanatçılar içinde eseri en yüksek fiyata satılmış üçüncü sıraya yerleşti.  İyi de bu eser bu kadar fiyat eder mi?

Aslına bakarsanız bir eserin fiyatını etkileyen birkaç katman olduğundan bahsedebiliriz. Gelin neler bunlar hızlıca bakalım: 

#### Eserin içsel/temel değeri
Birinci katman fiziksel ya da dijital olması farketmez, bir eserin içsel değeri (intrinsic value).  Bu pek çok parametreyi barındıran ve yüzyıllardır süregelen karmaşık bir dünya. 

Ne gibi parametreler var? Saymakla bitmez:  Eserin estetik olarak beğenilmesi, geniş bir kitle tarafından bilinir olması, yaratıcısı, daha önceki sahibi olan koleksiyonerler, alıcının eseri satın alarak ulaşmak istediği toplum gözündeki statü ve daha bir çoğu... Fiziksel dünya için ne varsa, bu dijital dünyada da benzer şekilde devam ediyor. 

#### NFT'nin getirdiği ekstra katma değer
İkincisi, NFT'nin getirdiği ekstra katma değer. Öncelikle maliyetler konusunda ciddi bir tasarruf getiriyor NFT'ler. 


*Eserin orijinalliğinin teyidi*
Kaç kez okumuşsunuzdur, 'şu müzede satılan eser sahte çıktı' diye. NFT'lerde böyle bir sorun yok, zira sahiplik tüm dünyaya açık, şeffaf ve değiştirilemez bir şekilde blokzincir üzerinden tutuluyor.  

*Fiziksel eserlerde görünen eserin transfer maliyetlerinden kaçınma*
Öte yandan eserlerin fiziki olarak bir yerden bir yere taşınabilmesinin getirdiği ciddi maliyetler, dijitale geçtiğimizde ortadan kalkıyor. 

Bunlar işin maliyet kısmı ama NFT'lerin asıl artı katma değer yarattığı ekstra gelir potansiyelinden geliyor. 

*Daha geniş pazarlara erişim ve kolayca satış*
Bir eserin sahipliğini NFT haline getirdiğinizde öncelikle onu fiziksel dünyanın sınırlarından çıkararak çok geniş bir kesime açıyorsunuz. Dolayısıyla ulaşabileceğiniz pazar ülkenizin sınırları içinden bir anda tüm dünya haline geliyor. Üstelik, olası bir satışta eserin sahipliğinin devrini saniyeler içinde yapabiliyorsunuz. 

*Eserin sahibi yanında daha önce satın almış koleksiyonerleri de takip etme*
Bunun yanında, bir eserin değeri artıran konulardan biri de o eserin yaratıcısının yanında daha önce kimler tarafından satın alındığı ve hangi koleksiyonların parçası olduğu. Blokzincirde bunu da saniyeler içinde görebilmek ve teyid edebilmek mümkün. 

*Eserin daha küçük parçalara bölebilmek*
Öte yandan, dijital dünyadaki sahipliğin fiziksel dünyadan farklı olarak rahatça parçalara bölünebilmesi de NFT'lerin bir başka artısı. Herhangi bir eseri bütün olarak almaya maddi gücünüz yetmeyebilir ancak bunun on, yüz hatta binde birine bir token olarak sahip olma şansınız var. Bu sayede eserin değeri çok daha yüksele çıkabilir. Neden? Token haline gelen bir eserin daha geniş bir kitle tarafından daha primli satın alınması ve kişiler arasında rahatça transfer edilebilmesi nedeniyle.  

##### Spekülatif değer 
Üçüncü ve son katmanda işin spekülatif yanı var ki, bu alana olan ilginin çoğalacağını düşüncesi ile NFT'lere yatırım yapan ciddi bir kesim, eserlerin fiyatlarının artmasına neden oluyor. Bu spekülatif hareketler dalgalar halinde hareket edecek ileride; arada bir 'üşüşme' göreceğiz, sonrasında bir 'soğuma', arkasından yeni bir haberle birlikte tekrar bir hareket, sonra uzunca bir süre 'buzluğa girme' gibi. 

### Arkası yarın
Yazı dizimizin son bölümünde ise, NFT'lerin kullanım alanlarına hem sanat dünyası içinden hem de başka alanlardan örnekler ile bakacağız. Bunun yanında NFT'lerin gerçek anlamda potansiyellerini yakalamalarının önünde bulunan ve aşılması gereken engellere de değineceğiz. 

---
# YAZI IV: NFT'ler hangi alanlarda kullanılır?
Geçtiğimiz günlerde yayınlanan  '10 Soruda Kripto Para Dünyası' programında [NFT'ler hakkında](https://www.paribu.com/blog/haberler/10-soruda-kripto-para-dunyasinda-nft-konusuldu-nft-nedir-nft-nerelerde-kullanilir/) konuştuklarımızı daha derli toplu bir yazı dizi haline getiriyoruz. İlk kısımda NFT kavramına, tarihçesine ve NFT'lerin özelliklerine ikinci kısımda ise NFT'ler ile ilgili merak edilen teknik sorulara, geçtiğimiz üçüncü bölümde ise NFT'lerin nasıl bir ekstra değer yarattığına değinmiştik. 

Yazı dizimizin bu son bölümünde ise, NFT'lerin öncelikle sanat dünyasında, daha sonrasında farklı alanlarda nasıl kullanılabileceğine değineceğiz. Son olarak da NFT'lerin hedeflediği potansiyele ulaşmak için aşması gereken engeller neler, kısaca bir göz atacağız. 

### Sadece dijital resimlerde mi var NFT'ler?
Sanat eserleri son zamanlarda gerçekleşen astronomik satışlardan dolayı medyada daha çok göründüğü için radarımıza girdi. Halbuki bu alanda daha pek çok gelişen konu var. Neler mesela?

Örneğin, hatıra ürünler. Özellikle spor alanında bunu yoğun bir şekilde görüyoruz. Eski nesiller hatırlar: Bir zamanlar, dünya kupasına özel hatıra kitapçıklar olurdu. İçlerindeki yer alan futbolcuların çıkartmalarını paketler halinde satın alır ve kitapçığı tamamlamaya çalışırdık. Paketlerden bizde olanlar çıkınca üzülür, olmayan çıktığında havalara uçardık. Kimi zaman paketlerden hep aynıları çıkardı. Onu arkadaşlarımızla değiş tokuş ederdik. Kimi futbolcu çıkartmaları çok az çıkardı. Arkadaşımızdan onu alabilmek için karşılığında onlarca çıkartma verirdik. İşte bütün bu bahsettiğimiz dünya artık online olarak işliyor.

Bu dünyanın en büyüğü olan NBA Top Shots'ın bu tip sanal paketleri var. İçlerinden çıkan oyuncu kartlarının ikinci elde ciddi bir pazarı oluşmuş durumda. Nadir bulunanların (sayıları kısıtlı şekilde baştan belirli) değerleri astronomik olarak artabiliyor. Tabii olay sadece kartlar ile sınırlı değil. Dijital dünyanın olanaklarından faydalanarak örneğin LeBron James'in [yaptığı bir smaç](https://www.youtube.com/watch?v=mdD3x8AbJTA) bir grup yatırımcı tarafından [208,000 ABD Dolarına satın alındı](https://twitter.com/nbatopshot/status/1363969592779890690)

NFT'lerin müzik dünyasında da ciddi potansiyeli olduğu düşünülüyor. Müzik gruplarının hayranları ile ilişkisini bambaşka bir boyuta taşıma şansına sahip NFT'ler. Neden? Eskiden, bir müzik grubunun hayranları ile ilişkisi iki ana boyutta ilerler idi. Konserler ve albüm satışları. Konserler daha sıkı takipçilere hitap ederken, albümler daha geniş kitleler tarafından alınır idi. 

Klasik dünyada pazarlama alanında sıkça konuşulan bir konsept vardır. Müşteri segmentasyonu, yani müşterileri olabildiğince parçalara bölerek her parçaya istediğini vererek geliri maksimize etmek. İşte NFT'ler bunu sağlıyor olacaklar. Programlanabilir olmaları nedeniyle, grupların hayranları ile ilişkilerini çok daha sıkı bir hale getirme potansiyelleri var. Öncelikle, fanatik derecesindeki hayranlara onlara statü sağlayacak özellikler verilebilir. Kısıtlı sayıda yaratılacak NFT'ler ile belli ayrıcalıklar verilmesi gibi. Bu konserlerde VIP yer tahsisinden, dijital dünyada sadece kısıtlı sayıda izleyicinin yer alacağı özel dinletilere ya da grup üyelerine direkt temas sağlayabilecekleri özel bir iletişim hattının sunulmasına kadar uzanabilecek geniş bir yelpaze. 

#### Bunun ötesinde başka neler var?

Hep sanat eserlerinden ya da eğlence dünyasından bahsettik ama tabii ki konu bununla bitmiyor. Aslında NFT dünyasının kapısı daha yeni aralanıyor.  İlk aşamada neler olabilir?

Noter sistemi aracılığıyla tutulan sahiplik kayıt ve devirlerinin transferi: İleride bir gün her tür fiziksel ürünün sahipliğinin dijital dünyaya aktarıldığını ve transfer edilebildiğini görme ihtimalimiz var. Bunu yaparken artık bize noterler değil blokzincirler yardımcı olacak. 

Bunun yanında her tür sigorta poliçesi NFT haline getirilebilir. Ya da blog yazıları, gazete haberleri, karikatürler. Hatta atılan tweetlerin bile ciddi fiyatlara satın alındığını şimdiden görmeye başladık. 

Kısacası fiziki dünyada gördüğümüz her ürünün NFT haline getirilip satılması, satılan bu NFT'lerin yeni ekonomik modeller ile ekstra katma değer yaratması mümkün görünüyor. 

#### Peki ne gibi sorunlar var?
NFT dünyası ciddi bir potansiyel barındırıyor - orası kesin. Ancak bu potansiyele ulaşabilmek için önümüzde daha alınacak ciddi bir yol ve aşılması gereken pek çok konu var. Birkaç tanesine değinelim: 

Öncelikle blokzincirler bir tane değil, onlarca hatta yüzlerce. Her blokzincir de kendi ekosistemi ile kısıtlı. Dolayısıyla, dijital alanda sahiplik o alanda kayıtlı olan blokzincir ile sınırlı. Tüm dijital dünyayı kapsayacak bir sahiplik için belli standartların oluşması ya da blokzincirlerin ciddi bir kısmını kapsayacak bir üst şemsiye benzeri yapıların oluşması beklenebilir. 

Bu tip sistem ve kurallar oturana kadar sanatçıların yarattıkları eserleri alıcıların haberi olmadan farklı blokzincirlere koymamaları beklenir. Şu an alım satımların yapıldığı pazar yerleri bu konuda oldukça hassaslar ancak yine de etik olmayan bu durum hoş olmayan durumlar doğurabilir. Uzun vadeli olarak bu alanda yer almak isteyen herhangi bir yaratıcının bu tip davranışlarda bulunmasının en çok kendisine zarar vereceğini belirtmeden geçmeyelim. 

Bunun yanında fiziksel dünyadaki eserlerin dijital dünyaya NFT olarak aktarılması konusunda da alınacak bir hayli yol var. Zira bu eserlerin dijitale aktarımı konusunda noter benzeri onaylayıcı ara kurumlar mı olacak, yoksa müze ya da belli eksperler burada bir 'aracılık' hizmetinde mi bulunacak, kısacası sektör ne alana evrilecek hep birlikte göreceğiz. 

### Sonuç 
Binlerce yıldır yaşamakta olduğumuz fiziki dünyadan son otuz kırk yıl içinde geçmeye başladığımız dijital dünya, bize türlü rahatlıklar getirdi. Bunları ilk aşamada fiziki dünyayı dijital dünyada taklit ederek yaşadık. Ancak fiziki engellerin ortadan kalkması aslında çok daha farklı ve aslına bakarsanız büyük potansiyellerin önünü açıyor. Bu potansiyellere ulaşabilmek için dijital dünyanın önünü tıkayan bazı engeller vardı. Blokzincir teknolojisi bu engellerin ciddi bir kısmını ortadan kaldırdı. Bu sayede ortaya çıkan farklı fırsatlardan biri de NFT'ler oldu. 

Yazı dizimizde NFT'ler nedir, ne işe yarar, ne gibi alanlarda yeni fırsatlar doğurur onlara değinmeye çalıştık. Eminiz aslında gerçek potansiyel bunun çok daha ötesinde ve şu an hayal edemediğimiz şekillerde ortaya çıkacak. Yeni gelişimleri izlemek, çıkan alanları keşfetmek, kısacası yarının dünyasına bugünden anlamaya çalışmak çok heyecan verici. Dileriz ki birlikte çıkacağımız bu inişli çıkışlı yolculukta yerimiz hep en önde olsun.

