Bu yazımızda geçtiğimiz günlerde NFT dünyasının ağır toplarından Cryptopunks koleksiyonunu satın alan Bored Apes Yacht Club (BAYC) üreticisi Yuga Brands'ı inceleyeceğiz. NFT koleksiyonları tam olarak ne demek? BAYC nasıl başarılı oldu? Yuga Brands neden böyle bir satın alma yaptı? Detaylar için buyurun yazımıza. 

## Ne olmuştu tam olarak?

11 Mart günü piyasalar oldukça ilginç bir haber ile çalkalandı. '**NFT dünyasının en değerli koleksiyonu olan [CryptoPunks](https://cryptopunks.app/)'in üreticisi [Larva Labs](https://www.larvalabs.com/), elinde bulunan 423 sayıda CryptoPunks ve 1711 adet Meebits (diğer ünlü Larva Labs koleksiyonu) parçasını ve bu iki koleksiyonun tüm kullanım haklarını Bored Apes Yacht Club üreticisi Yugo Brands'e sattığını [açıkladı](https://www.theblockcrypto.com/linked/137631/bored-apes-creator-yuga-labs-acquires-ip-for-cryptopunks-and-meebits)**'. İsterseniz öncelikle konuya hakim olmayanlar için bu haberin parçalarını tek tek açıklayalım. 

### NFT koleksiyonu tam olarak ne demek? 
NFT, İngilizce'de 'non-fungible-token' olarak bilinen terimin kısaltması; kısaca dijital sahiplik sertifikası anlamına geliyor. Blokzincir sayesinde, kriptoparalardan başlayarak dijital varlıklarına tam olarak sahip olabilen bireyler, artık bu sahipliği başka alanlara taşıyabiliyorlar. Hangi alanlara mesela? Aslına bakarsanız henüz buzdağının üst kısmını görüyoruz. Burada ilk olarak öne çıkan alan dijital sanat eserleri oldu. Dijital sanat eseri sahipliği ve bu sahipliğin transferini artık NFT'ler ile yapmaya başladık. 

İlk başta tekil sanat eserleri ile ortaya çıkan NFT'ler, sonrasında makine öğrenmesi ve çeşitli algoritmaların kullanılması sayesinde, birden fazla eserden oluşan koleksiyonlar halinde sanatseverlerin beğenisine sunulmaya başlandı. Çoklu koleksiyonlar içinde ise ağırlıklı olarak 10,000 adetlik olanlar ön plana çıktı. 

Peki bu kadar sayıda birbirinden farklı parçayı nasıl üretiliyor? Temel bir tema (örneğin bir insan yüzü) belirleyip, ufak dokunuşlar yaparak (ten rengi, yuvarlak/düz benzeri yüz hatları, şapka ya da gözlük gibi ek aksesuarlar) binlerce faklı resim türetiliyor. Sayının yüksekliği bir yandan eserin olabildiğince çok kişiye ulaşmasını öte yandan da koleksiyonu üretenlerin yaptıkları emeklerinin karşılığında daha çok getiri almalarını sağlıyor.

İlk zamanlarda, üretilen bu kadar çok sayıda parça çok ucuz fiyatlara satılabildi. Hatta bir çok parça satılamadığı için blokzincire yazma (mint) parası ödeyenlere bedavaya verildi. Sonrasında? İşte sonrasında, bu koleksiyonlar duyulmaya ve insanların ilgisini çekmeye başladı. 'İlgi çekmek' dijital dünyadaki en büyük hedef. Özellikle ilk çıkmış koleksiyonların değeri arşa çıktı. Gelin şimdi de bu ilk koleksiyonlardan CryptoPunks'a yakından bakalım: 

### CryptoPunks nedir? Nasıl ünlü oldu?
CryptoPunks, Matt Hall ve John Watkinson adlı iki deneysever teknoloji yazılımcısının yıllar süren ve çoğu başarısızlıkla sonuçlanan farklı denemeler sonrası yarattıkları bir sanat eseri koleksiyonu. Haziran 2017'de piyasa çıkardıkları bu ürün, o kadar deneysel olarak tasarlanmış ki, Matt ve John tüm koleksiyonu ücretsiz olarak dağıtmışlar.

Koleksiyon, birbirinden farklı 6,039'i erkek ve 3,840'ı kadın olan 24x24 piksel profil fotoğrafından oluşuyor. İyi de 10,000 tane değil miydi bunlar? Evet haklısınız. Bunların yanında 88 zombi, 24 maymun ve 9 adet de uzaylı da var koleksiyonun içinde.

İyi de neden sonrasında popüler olmuş bu koleksiyon? Bu dünyanın ilklerinden olması nedenlerden biri. Koleksiyona sahip olanların 'ben bu dünyaya ilk girenlerdenim, sizden farklıyım' şeklinde böbürlenmelerini sağlayan bir nevi statü sembolü  oldu CryptoPunk'lar. Bir nevi ayrıcalıklı 'özel' bir grup olarak olarak gördüler kendilerini bu eserlere sahip olan kişiler. 

Bir yandan da bu koleksiyon sayesinde nadirlik kavramı NFT dünyasına girdi. 10,000'lik bir koleksiyon içinde onlarca aynı özelliği olan parça varken, çok az parçada bulunan bir özellik (örneğin kafaya takılan bir bandana) o eserin diğerlerinden daha az bulunan nadide bir parça olmasını sağlıyor. Bu da kimi parçaların diğerlerine oranla çok daha  yüksek fiyatlardan satılmasını sağlıyor. Bu da tüm koleksiyona olan ilgiyi bir anda artırıyor. Örnek isterseniz aşağıda gördüğünüz [parça](https://opensea.io/assets/0xb47e3cd837ddf8e4c57f05d70ab865de6e193bbb/5822) Şubat ayında tam 24 milyon dolara [satıldı](https://www.theblockcrypto.com/linked/134139/highest-ever-cryptopunk-sale-nets-24-million). 

| ![cryptopunk_5822](/assets/cryptopunk_5822.png)|
|:--:| 
| *5822 numaralı CryptoPunk parçası 24 milyon ABD Dolarına satıldı Kaynak: [OpoenSea](https://opensea.io/assets/0xb47e3cd837ddf8e4c57f05d70ab865de6e193bbb/5822)*|

Neden fiyatı bu kadar yüksek? Yukarıda bahsettiğimiz koleksiyon içinde sadece 9 adet olan uzaylılardan yani 'özel' bir grup içinde, aynı zamanda bandana takan 333 parçadan bir tanesi. Dolayısıyla 'bandana takan uzaylı tek' CryptoPunk. Gayet normal özelliklere sahip bir CryptoPunk'un, örneğin bu yazı yazıldığı sırada en son satışı yapılan [parçanın](https://opensea.io/assets/0xb47e3cd837ddf8e4c57f05d70ab865de6e193bbb/6353) alan kişiye 246 bin ABD Dolarına mal olduğunu düşünürseniz yukarıda fiyat 'göreceli' olarak makul(!) gelebilir. 

### Peki ya Bored Apes Yacht Club nasıl ortaya çıktı?
[Bored Ape Yacht Club](https://opensea.io/collection/boredapeyachtclub), ise Greg Solano ve Wylie Aronow isimli iki kafadarın, geçtiğimiz yıl Nisan ayında yanlarına iki yazılımcı arkadaş ve bir dizayn ekibi alarak kurduğu Yuga Labs'ın ortaya çıkardığı bir NFT koleksiyonu. 

Önce bir hafta ön-satış yapmışlar. Tanesi 0.08 ETH (o zamanlar 220 ABD Doları) olan parçalardan sadece 500 adet satılmış. Sonra genel satışa geçilmiş ve hiç beklemedikleri şekilde kalan 9500 parça bir gecede bitmiş. Sonra? Sonrasında aklınıza gelebilecek ne kadar ünlü varsa bu resimlerden satın alıp Twitter'da profil fotoğrafı yapmaya başlamış. (Sayalım mı kimler almış: Serena Williams, Justin Bieber, Mark Cuban, Steph Curry. Shaq, Paris Hilton, Post Malone, DJ Khaled, Snoop Dogg, Eminem, Neymar, Gwyneth Paltrow vs vs..)

| ![bayc_celebrities](/assets/bayc_celebrities_800.jpg)|
|:--:| 
| *Bored Ape Yacht Club satın alan ünlüler ve sahip olduklar BAYC'ler [Yuga Labs Leaked Pitch Deck](https://docsend.com/view/84nsn5jzr2skwwan) Sayfa 17*|

Gördüğünüz gibi liste hayli kabarık ve geçen hafta bunlara 500 bin ABD Dolarından fazla bir para vererek [4588](https://opensea.io/assets/0xbc4ca0eda7647a8ab7c2061c2e118a18a936f13d/4988) nolu BAYC'i satın alan Madonna da [eklendi](https://www.billboard.com/music/music-news/madonna-joins-bored-ape-yacht-club-1235049375/). 

Peki, üreticisi Yuga Labs, BAYC koleksiyonunu nasıl bu kadar popüler hale getirmiş? Öncelikle, CryptoPunks'ın aksine, NFT'den çok işin sanat ve topluluk oluşturma konularına eğilmişler koleksiyonu çıkarken. Bu NFT'lere sahip olanların kendilerini bir nevi ayrıcalıklı bir kulüp üyesi gibi hissetmelerini sağlamak için aktif bir çaba göstermişler. Bu elit topluluğun içindekilere, etkinlikler, farklı deneyimler ve özel içeriklere sahip oldukları NFT'ler ile katılmalarını sağlamayı hedeflemişler ve bunda oldukça başarılı olmuşlar. Zaten aslına bakarsanız CryptoPunks sahipleri daha çok kripto dünyasının önemli isimleri iken, BAYC'ın yukarıda gördüğünüz gibi kripto dışı eğlence ve spor dünyasından isimlere yani bambaşka bir kitleye seslendiğini görüyoruz. 

BAYC'nin gördüğü ilgi sonrası Bored Ape Kennel Club (BAKC) ve Mutant Ape Yacht Club (MAYC) adında iki koleksiyon daha çıkaran Yuga Labs, yeni çıkardığı bu ürünleri BAYC sahiplerine ücretsiz olarak dağıtmış. Daha sonra geçtiğimiz Kasım ayında BAYC üyeleri için New York City'de Ape Fest adında özel bir etkinlik düzenlediler. Bütün bunlar NFT sahiplerine bir yandan farklı bir deneyim yaşatmak diğer yandan yeni kazanç yolları yaratmak amacıyla yapılmış etkinlikler.

CryptoPunks daha önce çıkmasına rağmen, yaptıkları promosyon faaliyetleri ve anlaşmalar ile BAYC'nin onların önüne geçmesini sağlamaları bu başarının kanıtı. Son zamanlardaki fiyatlara baktığımızda CrptoPunks koleksiyonu ortalama 70 ETH (220 bin ABD Doları) seviyelerinden işlem görürken, BAYC'lerde bu rakam 100 ETH (310 bin ABD Doları) civarı.

## Neden önemli bu olay? NFT dünyasını nasıl etkiler?
Lava Labs'in sahibi olduğu CryptoPunks ve Meebits koleksiyonun haklarını Yuga Labs'in alması aslına bakarsanız oldukça ilginç bir gelişme. Bu hareketi birkaç farklı perspektiften okumak mümkün.

Öncelikle, Lava Labs'in çok ufak bir yapı olduğunu ve ağırlıklı odak noktasının koleksiyon üretiminde farklı deneyler yapmak olduğunu belirtelim. Bu alanda oldukça başarılılar ancak ürettikleri koleksiyonların ticari potansiyellerini yeterince değerlendirecek kas gücüne sahip değiller. Yugo Brands ise, pazarlama konusunda gerçekten başarılı bir ekip. 

Öte yandan, bir diğer önemli nokta, CryptoPunks ile BAYC'nin telif hakları konusu. CryptoPunks sahipleri ellerinde bulunan eserlerin sadece dijital dünyada serbestçe kullanım haklarına sahipler. Fiziksel dünyada bu eserleri kullanamıyorsunuz; örneğin bir t-shirt üzerine basma hakkınız yok. Dolayısıyla bu eserlerin ticari potansiyeli tam olarak değerlendirilemiyor. BAYC ise, CC0 lisansı ile üretilmiş dolayısıyla parça sahiplerine eser ile ilgili her türlü kullanım hakkını vermekte. İşte CryptoPunks'ların fiyatlarının yüksek olmasına rağmen BAYC'nin ünlüler tarafından tercih edilmesinin en önemli nedenlerinden biri bu.

Lisans konusu geleneksel dünya ile kripto dünyası arasındaki en büyük görüş ayrılıklarından biri aslına bakarsanız. Telif konusuna azami özen gösterip aldıkları patentler ile böbürlenen, eserleri kopyalanınca milyonlarca dolarlık davalar açan geleneksel oyuncuların aksine kripto dünyasında 'açık kaynak' felsefesi hakim. Yuga Labs'in bu anlamda satın alma sonrası CryptoPunks'ın kısıtlayıcı teliflerini kaldıracağını açıklaması, açık kaynak yanlılarının bir zaferi gibi de algılanabilir. 

## Sırada ne var? 
Hemen bu olayın arkasından iki gelişme daha yaşandı. Bunlardan birincisi 17 Mart tarihinde Yuga Labs, ApeCoin adıyla yeni bir token [çıkardı](https://twitter.com/apecoin/status/1504201556165644298) ve BAYC sahiplerine dağıttı.  Hemen arkasından da Yuga Labs'ın, aralarında a16z, FTC ve MoonPay gibi ağır girişim sermayelerinin de bulunduğu bir gruptan, 450 milyon dolar yatırım aldığı haberi piyasalara [düştü](https://techcrunch.com/2022/03/23/what-yuga-labs-wants-to-build-after-raising-450m/). Yatırım haberlerine ve Yuga Brands'in yatırımcılara sunduğu bu para ile ne yapacağını anlattığı [dokümana](https://docsend.com/view/84nsn5jzr2skwwan) bakınca, CryptoPunks'ı alımının aslında bakarsanız daha büyük bir stratejinin parçası olduğu görülüyor. Buna da önümüzdeki yazımızda değineceğiz. 

# Maymunlar Cehennemine Hoş Geldiniz
Geçtiğimiz [yazıda]() başladığımız CryptoPunks'ın haklarının Bored Ape Yacht Club (BAYC) tarafından satın alınması hikayesine, BAYC'nin kurucusu Yuga Labs doludizgin süren hikayesi ile devam ediyoruz. 

## Kısa özet
NFT dünyasının ilk koleksiyonlarından olan uzunca bir süre en pahalı koleksiyon olarak adlandırılan [CryptoPunks](https://cryptopunks.app/) (ve kuzeni [Meebits](https://www.larvalabs.com/project/meebits)) telif hakları, başarılı PR'ı sayesinde CryptoPunks'ı değer olarak geçen [Bored Ape Yacht Club](https://boredapeyachtclub.com/#/) (BAYC) kurucusu [Yuga Labs](https://yuga.com/) tarafından satın alındı. Konunun tüm detayı bir önceki [yazımızda]()... 

## Satın alma sonrası yaşanan olaylar, olaylar... 
Yuga Labs henüz 14 aylık bir proje. Çıkardıkları BAYC henüz bir yaşına girmedi bile ancak görünen o ki, NFT’lerin dünyasının en ağır toplarından biri olmaya adaylar. Projelerinin ve hedeflerinin arkası kesilmiyor. Gelin son bir ayda neler çıktı hızlıca bakalım. 

### ApeCoin
17 Mart tarihinde BAYC sahiplerinin [uzunca bir süredir beklediği](https://www.theblockcrypto.com/linked/119966/bored-ape-yacht-club-plans-to-launch-its-own-token-in-q1-of-2022) olay gerçekleşti ve Yugo Labs, [ApeCoin](https://apecoin.com/) isimli tokeni [çıkardı](https://twitter.com/apecoin/status/1504201556165644298) ve BAYC sahiplerine bir airdrop gerçekleştirdi. Ne demek şimdi bu? Gelin hızlıca bakalım: 

Yuga Labs tarafından çıkarılan ApeCoin, yeni kurulan ApeCoin DAO'nun yönetim tokeni. Bunun dışında Yuga Labs'ın bundan sonraki yaratacağı aktivitelerde (birazdan geleceğiz bunlara) alışveriş aracı olarak kullanılmak, ayrıca token sahiplerine çeşitli etkinliklere katılım hakkı vermek gibi işlevleri de var. 

|![ape_coin_logo](/assets/apecoin_logo.jpg)|
|:--:| 
| *ApeCoin logosu. Kaynak: [Twitter](https://twitter.com/apecoin)*|

Toplam 1 milyar olarak basılan tokenlerin %15'i Bored Ape Yacht Club (ve kuzenleri Mutant Ape Yacht Club ve Bored Ape Kennel Club) sahiplerine airdrop olarak dağıtıldı. Akıl almaz bir olay oldu bu. Neden derseniz; her bir BAYC sahibine 1000 ApeCoin verildi. Genelde token fiyatlarının airdrop başlangıcında yüksek olduğunu sonra hızla düştüğünü görürüz. Burada da yaklaşık 10 dolardan çıkan tokenlerin bir ara 6 dolara düştüğünü görsek de, sonrasında geri toparlayarak 13 dolar seviyelerine geldi. Dolayısıyla bu airdrop, her bir BAYC NFT'si sahibine 130,000 ABD Doları havadan gelen para demek. Geçtiğimiz yıl Nisan ayında ilk çıktığında bir BAYC NFT'sini 200 dolara alan biri şu an isterse tanesini 300,000 ABD Dolarından satabilmesi yetmezmiş gibi şimdi bir de havadan para geliyor. Bazıları doğuştan şanslı oluyor galiba :)

Bu arada kalan %85 nerede diye soracak olursanız: %47'si yukarıda bahsettiğimiz ApeCoin DAO'nun yöneteceği ekosistemi geliştirme fonuna, %10'u Yuga Labs'a, %8'i ise BAYC kurucularına verildi. %6'sı ise bir vakıfa bağışlandı. Kalan %14 ise 'token çıkmasına yardım edenlere' verildi (burası belirsiz ama bu kadar ünlünün BAYC'leri para vererek aldığını düşünecek kadar saf değilsiniz umarım). 

İşin esprisi bir yana, ApeCoin toplam piyasa değeri 13 milyar ABD Doları seviyesine gelmiş durumda. Bu kadar eder mi gerçekten? Kim bilir? Yuga Labs'ın planları büyük. Gelin devam edelim. 

### Yeni yatırım
ApeCoin'in çıkmasından yaklaşık bir hafta sonra 22 Mart'ta Yuga Labs, 4 milyar ABD Doları piyasa değeri üzerinden tam 450 milyon dolar yatırım aldığını açıkladı. Hem de web3 dünyasının en ağır toplarından a16z önderliğindeki bir girişim sermayesi grubundan. 14 ay önce kurulmuş bir şirket! Peki yatırımcılar neden bu parayı veriyorlar bu kadar yeni ve sadece 46 kişinin çalıştığı bir girişime? Gelecek için tabii. İşte burada da Yuga Labs'ın yeni başka bir projesi göze çarpıyor. 

### Animoca Brands işbirliği
Yuga Labs'in PR aktiviteleri dışında büyümesine katkı veren en önemli konu yaptığı işbirlikleri. Örneğin Aralık ayında Adidas ile yaptıkları [işbirliği](https://cryptobriefing.com/the-metaverse-is-cool-now-so-adidas-bought-bored-ape-nft/) oldukça konuşuldu. Sonrasında 11 Mart'ta açıkladıkları [Sandbox](https://www.sandbox.game/en/)'ın yaratıcısı olan Animoca Brands [işbirliği](https://twitter.com/BoredApeYC/status/1502056861624946688) ile aslında Yuga Labs'in yol haritası aşağı yukarı ortaya çıkmaya başladı: Metaverse. 

## Yuga Labs ne yapmak, nereye varmak istemektedir?

Yuga Labs kendisini metaverse'in içindeki önemli oyunculardan biri olarak pozisyonlamaya çalışıyor. Bu nedenle yukarıdaki üç gelişmenin (artı bir önceki yazıda bahsettiğimiz CryptoPunks satın almasının) kendi içinde bir tutarlılığı var. Her gelişme, Yuga Labs'in metaverse içinde kendi kendine yetecek büyük bir ekosistem olmasının yolundaki yapı taşları. 

[Animoca Brands](https://www.animocabrands.com/) ile açıklanan işbirliği, [Otherside](https://somethingisbrewing.xyz/) adında metaverse içinde arazi satışı. Proje ile ilgili bilinenler bir [fragman](https://www.youtube.com/watch?v=qt1equGhkQE) 'teaser' film ve projenin KYC isteyen bir [websitesi](https://somethingisbrewing.xyz/). Yuga Labs'ın yatırım turuna çıktığı dokümandan öğrendiğimize göre bu metaverse içerisinde 100,000 parça arazi satılacak. 

&nbsp;

<table><tr>
<td style="width:50%">
<iframe width="224" height="126" src="https://www.youtube.com/qt1equGhkQE" frameborder="0" allowfullscreen></iframe></td></tr>
<tr>
<td style="width:50%; vertical-align:top; font: italic">
<p><em>Yuga Labs'in Animoca Brands ile ortaklaşa çıkaracağı yeni proje Otherside'in tanıtım filmi</em></p>
</td></tr> 
</table>

&nbsp;

Bored Ape Yacht Club, Mutant Ape Yacht Club, Bored Ape Kennel Club gibi kendi ürettikleri ve CryptoPunks ve Meebits gibi sonradan satın aldıkları koleksiyonlar dışında, World of Women, Cool Cats, CrypToadz gibi başka koleksiyonlar ile anlaşma yaparak, bütün bu koleksiyon sahiplerini Otherside içinde aktif hale getirecekler gibi görünüyor. Bu alanda bir oyun geliştirmeye çalıştıkları sızan bilgiler arasında. 

Daha önce de pek çok kez yazdığımız gibi Web3 girişimlerinin başarısının ardındaki en kritik konulardan biri topluluk. Yuga Labs, kendi koleksiyonları ile oluşturdukları 'elit' kulübün ardından, ApeCoin ile çok daha geniş kesimlere ulaşmayı ve ApeCoin DAO ile bu geniş kesimden bir topluluk oluşturmayı da başardı. 160 bine yaklaşan üyesi ile Discord'da en kalabalık ve en aktif [grup](https://discord.com/invite/3P5K3dzgdB) Bored Ape Yacht Club bunun örneklerinden sadece biri. 

ApeCoin ise yüksek ihtimalle bu evrendeki tüm alışverişlerde kullanılacak bir kriptopara olacak. Muhtemelen ApeCoin DAO'nun yönetimi altında bulunan 470 milyonun üzerindeki token (şu anki değeri yaklaşık 6 milyar ABD Doları) bu ekosistemi büyütmek için de kullanılacak. Bu arada hemen belirtelim Metaverse'in sahibi ApeCoin değil, Yuga Labs, dolayısı ile Yuga Labs'in yatırımcılardan aldığı 450 milyon doların bir kısmı da kurulacak yeni ortaklıklar için kullanılacak. 

### Sonuç 

Yuga Labs, metaverse alanında şu an yaşanan 'altına hücum' yarışı içinde öne çıkan girişimlerden biri. Web2 dünyasının ağır topu Facebook'un ismini Meta'ya çevirip, sahip olduğu Quest gözlükleri ve milyarlarca doları ile öne geçtiği bu yarışa, Web3 dünyasından gelen bir karşı atak adeta. Tam bir Web3 girişimi olup olmadığı tartışılan ve bu alanda rakipsiz olması nedeniyle kimilerinin eleştiri oklarının hedefi olan girişim, bakalım metaverse dünyasında hayal ettiklerini gerçekleştirerek merkezi yapılara karşı bir rakip olabilecek mi? Hep birlikte göreceğiz. 
