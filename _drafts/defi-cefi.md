DeFi'den CeFi'ya... Merkeziyetsizleştiremediklerimizden misiniz?

Sık sorulan sorulardan biri de şu: DeFi (Merkeziyetsiz Finans) gerçekten merkeziyetsiz mi? Merkeziyetsiz olmasının avantajı ne, dezavantajı ne?

Merkeziyet konusunu açmakta fayda var. Ne merkezi, ne değil ya da ne ne kadar merkezi. 

Aslında bu konu 1-0 gibi iki sonuçlu bir işlem değil. Merkezi bir yapıdan tam merkeziyetsiz bir yapıya doğru genişce bir yelpaze var. Değişik girişimler değişik şekilde sıralanıyorlar burada. 

Ayrıca hangi kritere göre merkeziyetsizlikten bahsediyoruz o da önemli. Sistemin kuruluşu açısından mı, işleyişi bakımından mı, kullanıcıya verdiği güç bakımından mı? Bu kriterleri daha da uzatabiliriz haliyle. 

Çok genel bakarsak şunu söyleyebiliriz: 
Yelpazenin bir ucu merkezi yapılar. Bildiğimiz klasik, geleneksel her türlü yapı. Bir genel merkezi olan, bütün ticari sırları ve teknolojisi telifler ile korunan, müşterisini seçen, ona verdiği hizmetlerin kararını kendi veren her tür kurum. 

Yelpazenin öbür tarafının aslında ucu bucağı yok. Ama şu ana kadar yaşadığımız en uç noktası Bitcoin denebilir. Herhangi bir genel merkezi ya da lideri olmayan, bütün yazılımı açık, sistemin işleyişini sağlayan için makinelerin kimseye sormadan girip çıkabildiği, keza kullanmak (bir başkasından Bitcoin almak ya da göndermek için) hiçbir izin ya da dokümanın gerekmediği biri sistem. 

Konuştuğumuz her tür ürün de işte bu iki yelpazenin arasında aslında. Örneğin Fintech diye daha önce bahsettiğimiz finans kuruluşlarının teknolojik olarak yenilenmesini sağlamaya çalışan girişimler yelpazenin daha merkeze yakın tarafında yer alırken, DeFi hareketindeki girişimler daha merkeziyetsiz taraftalar. 

Yukarıdaki tanımlardan "merkeziyetsiz yapı daha iyidir" gibi bir anlam çıkmasını istemem açıkcası. Zira öyle değil. Yelpazenin her iki tarafının da kendine göre avantajları var. 

### Hesap sorabiliyor muyum?
CeFi benzeri yapılar, özellikle belli bir süredir aramızda olup finansal olarak belli bir birikimi yapmış olanlar göreceli olarak kullanıcıda daha rahatlık yaratıyorlar. Bunun temel nedeni, özellikle finansal dünyanın kırılgan ya da kaygan yapısından dijital varlıklara gelebilecek her tür sorunda arkada hesap sorulabilecek bir yapı olması. 

Bunu biraz daha açmakta fayda var. Teknik, kodlama, kullanım açısından merkeziyetsiz yapıların, dış denetime daha açık olmaları nedeniyle merkezi yapılara göre daha güvenli olduğunu düşünüyorum. Ancak "daha güvenli" demek %100 güvenli anlamına gelmiyor. Sorun da zaten o belki de %0.01 ihtimalin gerçekleştiğinde ne olacağı. Merkezi yapılarda belki sorun olma ihtimali (hadi diyelim ki bunun yüz katı) %1 olsun. Sorun olduğunda bu yapılardan hangisinde varlığınızı geri alma ihtimaliniz yüksek? İşte bu nedenle, DeFi yapılar henüz yeterli olgunlukta olmadığı için asla sizi rahatsız edecek miktarlar ile buralarda yatırım/işlem yapmanız tavsiye edilmiyor. 

Bu arada, DeFi ürünleri kullananlara her tür risk için sigorta hizmeti sunanlar da olduğunu belirtelim. Ama henüz yolun başındalar - onlar da kullanım arttıkça zaman geçtikçe olgunlaşacaklar. 

### Kaç ölçü merkeziyetsizlik iyi?.. 
Öte yandan, DeFi yapıların da ne kadar merkeziyetsiz oldukları yanında hangi alanlarda merkeziyetsiz oldukları da önemli. Burada temel olarak üç alan görüyorum:
**Geliştirici kitlesi:** Sistem geliştirenler ne kadar merkezi. Örnek olarak, daha önceki biz yazımızda bahsettiğimiz MimbleWimble protokolüne bakalım. Kullanıcı mahremiyetine önem veren, MimbleWimble üzerine iki kripto para projesi geliştiriliyor. Birincisi Beam - İsrail merkezli girişim sermayesi (VC) yatırımı almış - göreceli merkezi bir yapıda, belli planlar ve hedefler dahilinde çalışan organize bir grup. Diğeri ise Grin - geliştiricilerinin hemen hemen hepsinin kod adlar kullandığı, Bitcoin benzeri dağınık bir şekilde ilerlemeye çalışan bir yapı. 
**Yönetim** Sistemin kurulduktan sonra yönetim kurallarının oluşturulması ve değiştirilmesinin ne kadar demokratik yollarla yapıldığı 
**Kullanıcı hakları** : Herhalde DeFi hareketinde en çok vurgulanan konu bu ve merkeziyetsiz yapılar bu alanda daha ilerideler. Özellikle kullanıcın bilgilerini platformlar arasında taşıyabilmesi konusunda. Merkezi yapıların kullancı hakları konusunda gittikçe daha duyarlı olduğunu görüyoruz ancak yine de kontrolü diğerleri gibi kullanıcıya o kadar da bırakmayacaklardır.  

Bu alanda şahsi olarak en kritik noktanın kullanıcılara kendi varlıklarını platformlar arası rahatça taşıma imkanı veren ve kişisel bilgilerinin şifrelenmiş olarak tamamen kullanıcının uhdesinden olmasının merkezi/merkeziyetsizlikten daha önemli olduğunu düşünüyorum. Günümüzdek pek çok merkezi yapı bu alanda kimi merkeziyetsiz yapılara göre çok daha kullanıcı dostu [ÖRNEK]

### Regülasyonlar: 
Merkeziyetsiz yapılar için en kritik konulardan biri hareket ettikleri alan. Zira global ölçekte ve merkeziyetsiz bir yapıda olduğunuzda mevcut ülke denetimlerinden kendinizi koruyup, enerji ve eforunuzu yenilikçi çözümlere yönlendirebiliyorsunuz. Burada daha önemli olan aslında kullanıcı tarafında.  Kullanıcıların büyük bir kısmı, coğrafi olarak içinde bulundukları ülkelerin kanunları ile sınırlılar. Ülke denetleyici kurumlarının bu tip ürünlere karşı getireceği kısıtlamalar merkezi olmayan yapıların geniş kitlelerce benimsenmesinin önündeki en büyük belirsizliklerden biri olmaya aday. 

### Teknolojik yenilik
Özellikle iç yönetim (governance) bakımından merkezi girişimlerin teknolojik yenilik getirmede daha avantajlı olacağını söylemek mümkün. Bugün Bitcoin için yapılan en büyük eleştirilerden biri teknolojik olarak yenilik getiremiyor olması. Bunda Bitcoin'in bir "para" olmasının ve yapılacak her tür değişikliğin etkilerinin çok detaylıca tartılması gerekliliğinin payı yüksek. Yapılacak hataların direkt bireylerin varlıklarına değerine etkisi olacak - o nedenle "deneysellik" olabildiğince az kullanılabiliyor.  Keza, Ethererum için de benzer bir durum söz konusu. Gerek merkezi olmayan bir grup tarafından sürdürülüyor olması, gerekse üzerinde binlerce uygulama hali hazırda çalıştığı için yenilikler çok yavaş gerçekleşiyor. Ethereum 2.0 denen güncelleme iki yıllık bir süreç içinde hayata geçecek gibi görünüyor. 


