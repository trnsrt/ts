Ülke dijital paraları 

Kripto değil ama dijital paralar alanındaki yarışa 2019 yılı ile birlikte devletler de dahil oldu. Gelin bu yazıda kısaca dijital ve kripto paralara devletler nasıl tepki vermiş görelim. Bir sonraki yazıda da ülke ulusal dijital paraları alanında kim ne yapmış ona bakarız. 

## Kripto paraları kim başlattı?

Dijital para kavramı aslında oldukça eski bir kavram. Ancak dijital para olarak ortaya çıkan denemelerin çoğu (çok normal olarak) başarısızlığa uğradı.  Başarılı olan ilk deneme Bitcoin. Sahipsiz kimsesi olmadan sıfırdan başladı ve yıllar içinde çok büyük bir değere ulaştı. Ünlü finans gurusu Naval Ravikant’ın dediği gibi: 

| ![naval_on_bitcoin.png](/assets/naval_on_bitcoin.png) | 
|:--:| 
| *Türkçe meali: Geçtiğimiz on yılın en değerli girişimi hiç para toplamadı, çalışanı yok, sermaye artırım tablosunu baştan yayımladı ve isteyen herkesin kendisine yatırım yapmasına izin verdi  [Orjinali](https://twitter.com/naval/status/1135236914263384064?lang=en)* |


Evet, Bitcoin ile 2010 yılı başında kripto para serüvenine başka aktörlerin katılmaması düşünülemezdi - nitekim de öyle oldu. Bitcoin’in hemen arkasından gelen pek çok kripto para genelde küçük bir grup yazılımcı ya da girişimcinin insiyatifi ile ortaya çıktı. (Nitekim şu anda sayıları [5000’i geçti](https://coinmarketcap.com/coins/views/market-cap-by-total-supply/) bu girişimlerin)

Bu bireysel girişimlerin ardından JP Morgan ve en sonda da Facebook ile finans ve teknoloji dünyasının ağır siklet aktörleri de yavaş yavaş topa girmeye başladılar. 

## Devletlerin eli armut mu topluyor peki?

Peki finans dünyasının ana yönlendiricisi olan hükümetler seyirci mı kalacaktı bu duruma? Tabii ki hayır. 

Para basmanın ekonomiye hakim olmak anlamına geldiğini anladıkları noktadan itibaren devletler para konusunda dizginleri elden hiç bırakmadılar. Zira parayı kontrol edebilmek onlar için hem iç düzeni korumak hem de ihtiyaçları olan finansmanı karşılayabilmek için hayati bir öneme sahip idi. 

Ama devlet dediğiniz yapı oldukça büyük - çözmesi gereken binlerce derdi ve problemi var. Bu nedenle her konuda hızlı davranmalarını beklememek gerek.  Bakınız internetin ilk çıktığı zamanlar: 

Bundan otuz yıl öncesinde internet ilk yayılmaya başladığında hükümetler tabir-i caiz ise konuya tam fransız kalmışlardı. Başlangıçta önce üniversiteler daha sonrasında bireyler ve özel sermaye girişimleri dijital dünyanın gelişmesini sağladılar. Hükümetler işin içine çok daha sonradan girdi ve - özellikle son on yılda- giderek artan bir şekilde bu alanda nüfuzlarını artırmaya başladılar; vatandaşlara sundukları hizmetlerden (e-devlet, bilgi sorgulama, hızlı ödeme alma vb) bireylerin hangi siteye erişebileceklerine karar vermeye kadar.  

Kripto para dünyasında da buna benzer bir durum gerçekleşti. Başta bireyler sonrasında özel sektör şirketleri tarafından başlatılan kripto para girişimleri sonrası devletler yavaş yavaş girmeye başladılar. Nitekim ancak 2019 yılına geldiğimizde yavaş yavaş seslerini duymaya başladık. 

### Ne oldu da bir anda duymaya başladık devletlerin dijital paralarını?

Aslında uzunca bir süredir pek çok devlet perde arkasında dijital paralar ile ilgili çalışmalar yapıyordu. Ancak 2019 yılında konu birdenbire gündeme oturdu.  

Peki neden şimdi duymaya başladık? Çünkü ufak tefek bir azınlığa hitap eden kripto paralar (dünyanın sadece %1’inin bir şekilde kriptolara ‘bulaştığı’ [tahmin ediliyor](https://ethereumworldnews.com/bitcoin-btc-super-bullish-in-use-by-less-than-one-percent-of-world-population/)) kamuoyu için sinek vızıltısından farksızdı işin doğrusu. Ama Facebook’un Librası konuyu bir anda ekonomik gündemin en önlerine taşıdı. 

Neden? Pek çok nedeni var ama öncelikle Facebook gibi dünyanın her köşesinde 3 milyara yakın insanın kullandığı bir devin kripto para piyasasına giriyor olması, insanların hükümetlere “peki siz ne yapıyorsunuz?” diye hesap sormasına neden oluyor. Unutmayalım; ne kadar güçlü görünüyor olsalar da hükümetler de sonuç olarak PR çalışması yapmak zorundalar. Peki ne gibi tepkiler geldi Libra açıklaması sonrası?

### Nasıl tepkiler veriyor devletler kripto paralara?

Libra görücüye çıktığında ABD hükümetinin ilk işi Facebook’a [ciddi bir baskı koymak oldu](https://medium.com/@turansert/libran%C4%B1n-%C3%B6n%C3%BCndeki-en-b%C3%BCy%C3%BCk-engel-7c167b6f0b19). Kongre’de sorgulamasından tutun, [aba altında sopa](https://www.bloomberg.com/news/articles/2019-10-09/senators-caution-mastercard-visa-stripe-on-libra-membership) göstermeye kadar. Zaten sonrasında Visa, Mastercard, Stripe ve PayPal  Libra’dan [çekildilerini açıkladılar](https://www.theverge.com/2019/10/11/20910330/mastercard-stripe-ebay-facebook-libra-association-withdrawal-cryptocurrency). 

Neden Libra? Öncelikle yukarıda yazdığımız gibi Facebook global bir güç. Ulaştığı kitle dünyanın en büyük ülkesinin nüfusundan daha fazla. Üstelik planladığı kripto para Libra değişik ülke itibari paralarından oluşan bir sepet - bir noktada öyle bir büyüklüğe ulaşabilir ki ülkelerin para politikalarına etki edecek hale gelebilir. Bunun yanında Facebook’un bireylerin dijital dünyadaki bilgilerini kullanma konusunda çok kötü bir sicili var. Dijital hayatta her tür hareketimizi takip edip bunu reklam verenlere ya da daha kötüsü seçimlerde nasıl oy kullanmamızı etkilemek isteyen partilere satan bir kuruluş bir de ekonomik hareketlerimizi takip etmeye başlarsa işin sonu nereye varır düşünsenize?

Neden sadece Libra’ya baskı koydular da diğer paralara koymuyorlar? Aslında öyle değil. Devletler kendilerine potansiyel tehdit gördükleri her konuda aksiyon alırlar. Diğer kripto paralar konusunda da belli tedbirleri aldılar tabii ki. 

Genelde bu aksiyonlar kara para aklanmasını önleme ile ilgili olarak yapıldı. Bizim gündelik hayatta kullandığımız itibari paralardan kripto para dünyasına geçiş artık eskisi kadar kolay değil ve çok sıkı denetim altında. Bunu herhangi bir kripto para borsasında hesap açtırmaya çalıştığınızda rahatlıkla görebilirsiniz. 

Kimi devletler vatandaşların kripto paralara ulaşımını toptan yasaklamak gibi önlemler de alıyorlar (bakınız Hindistan) - tabii bu önlemler ne kadar gerçekçi ciddi olarak düşünülmeli. 

Bunun dışında devletler daha da baskı kurup kripto paraları yasaklayamaz mı? En çok sorulan sorulardan biri. Evet, ABD hükümeti örneğin Libra’yı yasaklamak için Facebook’a baskı yapabilir. Peki ama Bitcoin’i nasıl yasaklayacak? Hangi nedene dayanarak yasaklayacak onu sorgulamıyorum bile ama diyelim bir neden buldular, yasaklamak için kime baskı yapacak? Neyi yasaklayacak? 

## Ya yeni paralar?

Devletlerin kripto para anlamında geliştirmeleri genelde perde arkasında yürüyor. En çok dile getirilen enstrüman şu aşamada CBDC olarak adlandırılan Merkez Bankası Dijital Paraları (Central Bank Digital Currencies). 

Bu paralara kripto para demek için henüz erken. Takip ettiğimiz kadarıyla da dijital para demek daha doğru bu çalışmalara. Tam olarak merkez bankalarının mevcut nakit rezervlerine birebir bağlı, daha önce sıkça bahsettiğimiz Sabit Para (stable coin) kavramına uygun yaptıkları. 

### Ne işe yarayacak bu paralar?

Merkez Bankaları’nın dijital para çıkarması ilk bakışta çok da anlaşılır değil. Öyle ya, zaten sistemin büyük bir kısmı bankalar üzerinden dijital olarak dönüyor. Neden bir de dijital bir paraya ihtiyaç duyuluyor?

Bunun temel nedeni, nakit olarak adlandırdığımız şu anki kağıt paraların hala sistemin ciddi bir kısmını oluşturması. Bu paraların fiziki olmasının getirdiği pek çok dezavantajın dijital para ile ortadan kalkması. Nedir bu dezavantajlar? Birincisi, bu paralar fiziki - çok kaliteli kağıttan pek çok işlemden geçerek üretiliyor. Belli bir süre sonra yıprandığı için değiştirilmesi gerekiyor. Sonra bu paraları bir yerden başka bir yere taşınması bir dert, hem yavaş hem de ayrıca maliyetli. 

Bunun yerine bireyler mobil cihazlarında taşıyacakları elektronik cüzdanlarda paralarını tutsa yukarıda saydığımız maliyetlerden hiçbiri olmayacak. 

Bu maliyet kısmı. Ancak başka avantajları da var bu sistemin devletler için. Vergi, trafik cezası vs gibi tahsilatlarda vatandaşa ödeme rahatlığı da getiriyor bu sistem. 

Şu anda da insanlar e-devlet üzerinden vergi dairesine ödeme yapıyor diyebilirsiniz. Gayet tabii. Ancak kimler ödeme yapabiliyor buradan? Bankalarda hesabı (ve parası olanlar). Ya banka hesabı olmayanlar? Dolayısıyla finans dünyasının dışında kalan insanlara ulaşabilmek için de kullanılabilecek dijital paralar. 

Nakit para anonim olması nedeniyle takibi çok zor. Dijital olduğu noktada toplum içindeki genel para hareketlerini an be an takip edebilme yetisine sahip olacak devletler. 

Dijital paranın kullanımının fiziki paraya göre çok daha pratik ve hızlı olması nedeniyle ekonomiye ekstra likidite sağlayacağı da belirtiliyor. Ayrıca, hükümetlerin cezbeden bir başka etken özellikle uluslararası alanda kolay ve masrafsız kullanım özelliğinin kendi ülke paralarına yönelik talebi artıracağı beklentisi.  

### Ne güzel herşey değil mi?

Buraya kadar yazılanlar çok güzel görünüyor değil mi? Ancak her şey o kadar toz pembe değil. Bir kaç kesim var bu konuda kaygılanması gereken. 

Birincisi mevcut finansal sistemin içindeki bankalar ve diğer oyuncular. Zira henüz tam olarak nasıl uygulanacağı belli olmasa da devletin bireylere direkt olarak elektronik cüzdan açması aslında bir nevi bankalara olan ihtiyacı ortadan kaldırıyor. Bu da bankaların şu anki mevcut sistemde hesaplarını kullandırma karşılığı müşterilerinden aldığı havale gibi komisyonların ya da hesaplarda tutulan vadesiz paralardan elde ettiği kazançların bitmesi anlamına geliyor. 

İkincisi ve daha da önemlisi nakit paranın getirdiği mahremiyet özelliğinin dijital paralarda olmaması. Zira fiziki paranın aksine dijital paraların her şekilde takibi yapılabilir. Yasadışı faaliyette bulunmadığınız sürece bu konuda endişelenecek bir durum yok diye düşünebilirsiniz. Gayet tabii, ancak dijital dünyada olduğunuzu unutmayın - her hareketinizin takip ve kayıt edildiği ve istenildiği kadar saklı tutulabildiği daha da kötüsü gerekli güvenlik önlemlerinin alınmadığında rahatlıkla çalınabileceği bir dünya. 

Devletlerin dijital paraların kullanımı ile ilgili gerekli mahremiyet önlemlerini almaları çok ama çok önemli. Devletlerin bu bilgilerin hem bireylere karşı kullanılmayacağı hem de uygun şekilde saklanması ve kötü amaçlı kişilerin eline geçmeyeceği konularında vatandaşlarına gerekli güvenceleri vermesi gerekiyor. 

## Kimler yarışta şu anda?

Şu aşamda yarışta en önde olan Çin. Bunun dışında Japonya, Fransa, Avrupa Birliği, Gana ve Tunus da bir şekilde dijital para ile ilgilendiklerini açıkladılar. 

Bunun dışında “başkaları yapsın biz görelim” diyenler de var. Örneğin Rusya Merkez Bankası Başkanı Elvira Nabiullina (ki çok saygıdeğer bir hanımefendidir kendisi) genel olarak [konuya soğuk bakanlardan](https://decrypt.co/15930/head-of-russian-central-bank-lets-companies-test-stablecoins) 

### Çin’in yaptıkları 

Çin’in hemen Facebook’un Libra’sından sonra yaptığı açıklamalarda kısaca DCEP (Digital Currency Electronic Payment- dijital para/elektronik ödeme) olarak adlandırılan dijital parasının mevcut kayıt parasının tıpatıp aynısı olarak onun yerine geçeceği söyleniyor. 

Ne işe yarayacağını söylüyorlar peki? Çinli yetkililere göre dijital para rahat taşıma ve anonimlik sağlayacak. Nasıl? Rahat taşıma dijital olması dolayısıyla anlaşılır ama anonimlik? Dijital dünyada Çin hükümetinin yaptıklarına baktığımızda en çok soru işareti yaratan alan burası. 

Çin’in dijital para konusunda acele etmesinin temel nedenlerinden biri uluslararası piyasada dijital para olmanın getirdiği avantajları kullanarak özellikle üçüncü dünya ülkelerindeki ekonomik faaliyetlerden daha fazla pay almak ve nüfuzunu daha da artırabilmek. 

Çin’in dijital para ile ilgili iki test yapmaya çalıştığı [açıklandı 2019 yılının son ayında](https://www.coindesk.com/chinas-central-bank-likely-to-pilot-digital-currency-in-cities-of-shenzhen-and-suzhou-report). Dijital RMB (yuan) 2020’nin ilk yarısında Shenzen ve Suzhou şehirlerinde pilot kullanıma başlanacak. İlk aşamada ulaşım, eğitim ve sağlık alanında yapılacak testlerde ülkenin dört büyük ticari bankası kendi dizayn ettikleri kullanım senaryolarını deneyecekler.  20 Ocak’ta yapılan açıklamada da dijital paranın ana hatlarıyla [dizayn edildiği belirtildi](https://www.theblockcrypto.com/linked/52616/chinas-central-bank-says-it-has-completed-top-level-design-of-digital-currency)

### Avrupa Birliği ve ABD neler yapıyor buna karşı?

Çin’in dijital para alanındaki çalışmalarının özellikle uluslararası alanda ekonomik olarak yaratacağı avantajlar kendisine rakip ABD ve Avrupalı hükümetlerin gözünden kaçmıyor.

Avrupa Birliği her zamanki hantal yapısından sıyrılabilmek için ciddi bir çaba içinde. IMF başkanlığı sırasında dijital merkez bankası paraları konusuna birçok kez değinen yeni Avrupa Merkez Bankası Başkanı Christine Lagarde, bu alanda kendi içlerinde oluşturdukları çalışma grubuna çalışmalarını hızlandırma talimatı verdiğini [açıkladı geçen günlerde](https://www.ledgerinsights.com/ecb-euro-central-bank-digital-currency-cbdc/). 

Lagarde’a göre merkez bankası dijital paraları maliyetleri azaltma, aracıları ortadan kaldırma ve mevcut finans dünyasının dışında kalan kesimleri de sistem içine alabilmek için önemli.  Ancak bu çalışma grubunun raporlarını 2020 yılının ortasında ancak açıklayacağını düşünürsek, Avrupa’nın diğer alanlarda olduğu gibi burada da benzer şekilde geriden geleceğini söyleyebiliriz. 

Amerika Birleşik Devletieri ise şu aşamada hala konuyu anlamaya çalışıyor gibi görünüyor. FED başkanı Jerome Powell, 2019 Kasım ayında iki kongre temsilcisinin mektubuna verdiği yazılı açıklamada tamamıyla dijital bir doların kendileri açısından sağlayacağı faydaların [henüz yeterli olmadığını belirtti](https://www.coindesk.com/fed-reserve-evaluating-digital-dollar-but-benefits-still-unclear-says-chairman). 

ABD Doları’nın dünyaya hakim bir para olmasının kibiri seziliyor açıkcası Powell’in açıklamasında. Örneğin başka ülkelerde insanların hızla dijital paralara yöneldiklerinin halbuki ABD’de insanların nakit kullanmaya devam ettiğini söylüyor. Diğer ülkelerdeki ödeme sistemlerinin yavaş ve güvenilmez olduğunu bu nedenle dijital bir paranın bu ülkelerde yaşayanlar için bir avantaj olabileceğini ama kendi ülkelerinde böyle bir durum olmadığını belirtiyor. Çin’in global para olma çalışmalarındaki takındığı vizyon ile karşılaştırıldığında oldukça miyopik bir bakış açısı olduğu kesin. 

### Türkiye’de durum ne?
Ülkemizde blokzincir ve dijital paralar konusunda toplum olarak bir ilgi var, ancak alınacak aksiyonlar henüz tam net değil. 2019 yılının Temmuz ayında yayınlanan 11. Kalkınma Planı’nda değinilen blokzincir tabanlı merkezi tabanlı dijital merkez bankası parası uygulamaya konulacaktır ibaresi ile dile getirilen niyet daha sonra Kasım ayında açıklanan 2020 Cumhurbaşkanlığı Yıllık Planı’na da konarak ciddiye binmiş durumda. Bu konuda en detaylı yazıyı [İsmail Hakkı Polat’ın kaleme aldığı yazıda](https://ismailhpolat.com/t%C3%BCrkiyenin-dijital-paras%C4%B1-4cd75e3f5f2) bulabilirsiniz - İsmail Hoca’ya göre Türkiye 2020 yılının içinde en azından merkez bankası dijital parasını test etmeye başlayacak. 

Bunun yanında merkez bankası dijital parası olmasa da altına dayalı blok zincir tabanlı transfer platformu olan BIGA Takasbank tarafından 2019 yılının son günü [hizmete açıldı](https://www.takasbank.com.tr/tr/duyurular/duyuru-detay/takasbank-blokzincir-tabanli-transfer-platformu-biga-dijital-altin-ile-hizmete-girdi). 6 bankanın da ortak olduğu proje ile bir gram altına karşılık BIGA isimli bir dijital para çıkartılacak fiziki altının dijital hale getirilmesi ve djijtal olarak varlık transferi imkanı sağlanacak. Ülkemizde kripto para alanında farkındalık yaratmak ve bu alanda geleceğe dönük atılacak adımların ilki olarak desteklenmesi gereken önemli bir proje. 

---

Bu konuda yazılmış farklı makaleler aşağıda: 


İsmail Hakkı Polat: [Türkiye'nin Dijital Parası](https://ismailhpolat.com/t%C3%BCrkiyenin-dijital-paras%C4%B1-4cd75e3f5f2)
ve [Çin ne yapmak nereye varmak istiyor?](https://ismailhpolat.com/%C3%A7in-ne-yapmak-nereye-varmak-istiyor-50b4415c443d)

Deniz Özgür: [Blöf mü, gerçek mi? Merkez Bankaları ve Kripto Para](https://medium.com/@denizozzgur/merkez-bankas%C4%B1-kripto-para-bas%C4%B1yor-bl%C3%B6f-m%C3%BC-ger%C3%A7ek-mi-63cbecc29962)


